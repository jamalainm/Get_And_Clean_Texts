Illa praeterea Cn. Pompeii sunt animadversa, quae maxime confidentiam attulerunt hominibus, ut diceret se ante Kal. Martias non posse sine iniuria de provinciis Caesaris  statuere, post Kal. Martias se non dubitaturum; cum interrogaretur, "si qui tum intercederent", dixit hoc nihil interesse, utrum Caesar senatui dicto audiens futurus non esset an  pararet, qui senatum decernere non pateretur; "quid, si", inquit alius, "et consul esse et exercitum habere volet"? at ille quam clementer: "quid, si filius meus fustum mihi  impingere volet"? His vocibus, ut existimarent homines Pompeio cum Caesare esse negotium, effecit; itaque iam, ut video, alteram utram ad condicionem descendere vult  Caesar, ut aut maneat neque hoc anno sua ratio habeatur aut, si designari poterit, decedat. Curio se contra eum totum parat: quid assequi possit, nescio; illud video, bene  sentientem, etsi nihil effecerit, cadere non posse. Me tractat liberaliter Curio et mihi suo munere negotium imposuit; nam, si mihi non dedisset eas, quae ad ludos ei advectae  erant Africanae, potuit supersedere; nunc, quoniam dare necesse est, velim tibi curae sit, quod a te semper petii, ut aliquid istinc bestiarum habeamus. Sittianamque  syngrapham tibi commendo; libertum Philonem istuc misi et Diogenem Graecum, quibus mandata et litteras ad te dedi: eos tibi et rem, de qua misi, velim curae habeas; nam,  quam vehementer ad me pertineat, in iis, quas tibi illi reddent, litteris perscripsi.