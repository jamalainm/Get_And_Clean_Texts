[1]  Quomodo  hoc  ad  me  pervenerit  quaeris,  quis mihi  id  te  cogitare narraverit  quod tu  nulli narraveras?  Is qui  scit plurimum,  rumor. 'Quid ergo'? inquis  'tantus sum ut possim  excitare rumorem'? Non est  quod te ad hunc  locum  respiciens  metiaris:  ad istum  respice  in  quo moraris.  [2] Quidquid inter vicina eminet  magnum est illic ubi eminet; nam magnitudo non habet modum certum: comparatio  illam aut tollit aut deprimit. Navis quae in flumine magna est in  mari parvula est; gubernaculum quod alteri navi magnum alteri  exiguum est.  [3]  Tu nunc  in provincia,  licet contemnas  ipse te, magnus  es. Quid  agas, quemadmodum  cenes, quemadmodum  dormias, quaeritur, scitur: eo tibi diligentius  vivendum est. Tunc autem felicem esse te iudica cum poteris  in publico vivere, cum te  parietes tui tegent, non abscondent, quos  plerumque circumdatos nobis  iudicamus non  ut tutius vivamus,  sed ut peccemus  occultius.  [4]  Rem  dicam ex  qua  mores  aestimes nostros:  vix quemquam  invenies qui  possit  aperto ostio  vivere. Ianitores  conscientia nostra, non  superbia opposuit:  sic vivimus ut deprendi  sit subito aspici. Quid autem prodest recondere  se et oculos hominum auresque vitare? [5] Bona conscientia turbam  advocat, mala etiam in  solitudine anxia atque sollicita est.  Si honesta  sunt  quae facis,  omnes  sciant; si  turpia, quid  refert neminem scire  cum tu  scias? O te  miserum si contemnis  hunc testem! Vale.