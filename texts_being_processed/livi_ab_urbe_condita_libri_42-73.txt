[ 63 ] Fama equestris pugnae uulgata per Graeciam nudauit uoluntates hominum. non enim solum qui  partis Macedonum erant, sed plerique ingentibus Romanorum obligati beneficiis, quidam uim superbiamque experti <Persei>, laeti eam famam accepere, non ob aliam causam quam prauo studio, quo etiam in certaminibus ludicris uulgus utitur, deteriori atque infirmiori  fauendo.