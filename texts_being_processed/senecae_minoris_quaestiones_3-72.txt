[18,1] Permitte mihi quaestione seposita castigare luxuriam.  Nihil est, inquis, mullo expirante illis formosius: ipsa  colluctatione animae deficientis rubor primum, deinde pallor  subfunditur, squamaeque uariantur et <in> incertas facies inter  uitam ac mortem coloris est uagatio. Languor somniculosae  inertisque luxuriae quam<quam> sero experrectus circumscribi  se et fraudari tanto bono sensit: hoc adhuc tam pulchro  spectaculo piscatores fruebantur.