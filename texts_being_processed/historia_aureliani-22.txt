XX.  1 Post haec interrogati plerique senatores sententias dixerunt, quas longum est innectere.  2 Deinde aliis manus porrigentibus, aliis pedibus in sententias euntibus, plerisque verbo consentientibus conditum est senatus consultum.  3 Itum deinde ad templum, inspecti libri, proditi versus, lustrata urbs, cantata carmina, amburbnium celebratum, ambarvalia promissa, atque ita sollemnitas, quae iubebatur, expleta est.  4 Epistula Aureliani de libris Sibyllinis.  Nam ipsam quoque indidi ad fidem rerum.  5 "Miror vos, patres sancti, tamdiu de aperiendis Sibyllinis dubitasse libris, proinde quasi in Christianorum ecclesia, non in templo deorum omnium tractaretis.  6 Agite igitur et castimonia pontificum caeremoniisque sollemnibus iuvate principem necessitate publica laborantem.  7 Inspiciantur libri; si quae facienda fuerint, celebrentur: quemlibet sumptum, cuiuslibet gentis captos, quaelibet animalia regia non abnuo, sed libens offero, neque enim indecorum est diis iuvantibus vincere.  Sic apud maiores nostros multa finita sunt bella, sic coepta.  8 Si quid est sumptuum, datis ad praefectum aerarii litteris decerni iussi.  Est praeterea vestrae auctoritatis arca publica, quam magis refertam repperio esse quam cupio"