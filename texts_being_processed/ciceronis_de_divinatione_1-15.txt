Tu igitur animum poteris inducere contra ea quae a me  disputantur de divinatione, dicere, qui et gesseris ea, quae gessisti, et ea  quae pronuntiavi, accuratissume scripseris?  23  Quid quaeris, Carneades,  cur haec ita fiant aut qua arte perspici possint? Nescire me fateor, evenire  autem ipsum dico videre. "Casu", inquis. Itane vero? Quicquam potest casu esse  factum, quod omnes habet in se numeros veritatis? Quattuor tali iacti casu  Venerium efficiunt; num etiam centum Venerios, si quadringentos talos ieceris,  casu futuros putas? Adspersa temere pigmenta in tabula oris liniamenta efficere  possunt; num etiam Veneris Coae pulchritudinem effici posse adspersione fortuita  putas? Sus rostro si humi A litteram impresserit, num propterea suspicari  poteris Andromacham Enni ab ea posse describi? Fingebat Carneades in Chiorum  lapicidinis saxo diffisso caput exstitisse Panisci; credo, aliquam non  dissimilem figuram, sed certe non talem, ut eam factam a Scopa diceres. Sic enim  se profecto res habet, ut numquam perfecte veritatem casus imitetur.