XVI.  1 Haec vita Gallieni fuit, breviter a me litteris intimata, qui natus abdomini et voluptatibus dies ac noctes vino et stupris perdidit, orbem terrarum viginti prope <per> tyrannos vastari fecit, ita ut etiam mulieres illo melius imperarent.  2 Ac ne eius praetereatur miseranda solertia, veris tempore cubicula de rosis fecit.  Hieme summa melones exhibuit.  Mustum quem ad modum toto anno haberetur, docuit.  Ficos virides et poma ex arboribus recentia semper alienis mensibus praebuit.  3 Mantelibus aureis semper stravit.  Gemmata vasa fecit eademque aurea.  4 Crinibus suis auri scobem aspersit.  Radiatussaepe processit.  Cum clamyde purpurea gemmatisque fibulis et aureis Romae visus est, ubi semper togati principes videbantur.  Purpuream tunicam auratamque virilem eandemque manicatam habuit.  Gemmato balt[h]eo usus est.  Corrigias gemmeas adnexuit, cum campagos reticulos appellaret.  5 Convivatus in publico est.  6 Congiariis populum mollivit.  Senatui sportulam sedens erogavit.  Matronas ad consilium suum rogavit isdemque manum sibi osculantibus quaternos aureos sui nominis dedit.