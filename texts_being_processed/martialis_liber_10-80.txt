Littera facundi gratum mihi pignus amici         Pertulit, Ausoniae dona severa togae,  Qua non Fabricius, sed vellet Apicius uti,         Vellet Maecenas Caesarianus eques.  Vilior haec nobis alio mittente fuisset;                             5         Non quacumque manu victima caesa litat:  A te missa venit: possem nisi munus amare,         Marce, tuum, poteram nomen amare meum.  Munere sed plus est et nomine gratius ipso         Officium docti iudiciumque viri.