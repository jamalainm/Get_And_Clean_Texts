XVII.  1 Extat epistula, quam ego, ut soleo, fidei causa, immo ut alios annalium scriptores fecisse video, inserendam putavi:  2 "Flavius Claudius [Valeriano] Aureliano suo salutem.  Expetit a te munus solitum nostra res p.: adgredere.  Quid moraris?  Tuo magisterio milites uti volo, tuo ductu tribunos.  Gothi oppugnandi sunt, Gothi a Thraciis amovendi.  Eorum enim plerique Haemimontum Europamque vexant, qui te pugnante fugerunt.  3 Omnes exercitus Thracicos, omnes Illyricianos totumque limitem in tua potestate constituo: solitam en nobis [a]ede virtutem.  Tecum erit etiam frater Quintillus, cum occurrerit.  4 Ego aliis occupatus summam belli illius virtutibus tuis credo.  Misi sane equos decem, loricas duas et cetera, quibus munire ad bellum euntem necessitas cogit".  5 Secundis igitur proeliis usus auspiciis Claudianis rem p. in integrum reddidit atque ipse statim, ut supra diximus, consensu omnium legionum factus est imperator.