Psittace dux volucrum, domini facunda voluptas, humanae sollers imitator, psittace, linguae, quis tua tam subito praeclusit murmura fato? hesternas, miserande, dapes moriturus inisti nobiscum, et gratae carpentem munera mensae             5 errantemque toris mediae plus tempore noctis vidimus. adfatus etiam meditataque verba reddideras. at nunc aeterna silentia Lethes ille canorus habes. cedat Phaethontia vulgi fabula: non soli celebrant sua funera cygni.             10     At tibi quanta domus rutila testudine fulgens, conexusque ebori virgarum argenteus ordo, argutumque tuo stridentia limina cornu et querulae iam sponte fores! vacat ille beatus carcer, et augusti nusquam convicia tecti.             15     Huc doctae stipentur aves quis nobile fandi ius natura dedit: plangat Phoebeius ales, auditasque memor penitus demittere voces sturnus, et Aonio versae certamine picae, quique refert iungens iterata vocabula perdix,             20 et quae Bistonio queritur soror orba cubili: ferte simul gemitus cognataque ducite flammis funera, et hoc cunctae miserandum addiscite carmen: 'occidit aeriae celeberrima gloria gentis psittacus, ille plagae viridis regnator Eoae;             25 quem non gemmata volucris Iunonia cauda vinceret aspectu, gelidi non Phasidis ales, nec quas umenti Numidae rapuere sub austro; ille salutator regum nomenque locutus Caesareum et queruli quondam vice functus amici,             30 nunc conviva levis monstrataque reddere verba tam facilis, quo tu, Melior dilecte, recluso numquam solus eras. at non inglorius umbris mittitur: Assyrio cineres adolentur amomo et tenues Arabum respirant gramine plumae             35 Sicaniisque crocis; senio nec fessus inerti scandet odoratos phoenix felicior ignes'.