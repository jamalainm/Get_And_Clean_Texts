[3] Philippi duo, filius ac pater, Gordiano occiso imperium invaserunt atque exercitu incolumi reducto ad Italiam ex Syria profecti sunt.  His imperantibus millesimus annus Romae urbis ingenti ludorum apparatu spectaculorumque celebratus est.  Ambo deinde ab exercitu interfecti sunt, senior Philippus Veronae, Romae iunior.  Annis quinque imperaverunt; inter Divos tamen relati sunt.