[13] Tigrani deinde Pompeius bellum intulit.  Ille se ei dedidit et in castra Pompeii sexto decimo miliario ab Artaxata venit ac diadema suum, cum procubuisset ad genua Pompeii, in manibus ipsius conlocavit.  Quod ei Pompeius reposuit honorificeque eum habitum regni tamen parte multavit et grandi pecunia.  Adempta est ei Syria, Phoenice, Sophanene; sex milia praeterea talentorum argenti indicta, quae populo Romano daret, quia bellum sine causa Romanis commovisset.