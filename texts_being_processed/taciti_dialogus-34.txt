[ 34 ]  Ergo apud maiores nostros iuvenis ille, qui foro et eloquentiae parabatur, imbutus iam domestica disciplina, refertus honestis studiis deducebatur a patre vel a propinquis  ad eum oratorem, qui principem in civitate locum obtinebat.  Hunc sectari, hunc prosequi, huius omnibus dictionibus interesse sive in iudiciis sive in contionibus adsuescebat, ita  ut altercationes quoque exciperet et iurgiis interesset utque  sic dixerim, pugnare in proelio disceret. Magnus ex hoc usus, multum constantiae, plurimum iudicii iuvenibus statim  contingebat, in media luce studentibus atque inter ipsa discrimina, ubi nemo inpune stulte aliquid aut contrarie dicit,  quo minus et iudex respuat et adversarius exprobret, ipsi  denique advocati aspernentur. Igitur vera statim et incorrupta eloquentia imbuebantur; et quamquam unum sequerentur, tamen omnis eiusdem aetatis patronos in plurimis et  causis et iudiciis cognoscebant; habebantque ipsius populi  diversissimarum aurium copiam, ex qua facile deprehenderent, quid in quoque vel probaretur vel displiceret. Ita nec praeceptor deerat, optimus quidem et electissimus, qui faciem  eloquentiae, non imaginem praestaret, nec adversarii et  aemuli ferro, non rudibus dimicantes, nec auditorium semper  plenum, semper novum, ex invidis et faventibus, ut nec bene [nec male] dicta dissimularentur. Scitis enim magnam illam  et duraturam eloquentiae famam non minus in diversis subselliis parari quam suis; inde quin immo constantius surgere,  ibi fidelius corroborari. Atque hercule sub eius modi praeceptoribus iuvenis ille, de quo loquimur, oratorum discipulus,  fori auditor, sectator iudiciorum, eruditus et adsuefactus  alienis experimentis, cui cotidie audienti notae leges, non  novi iudicum vultus, frequens in oculis consuetudo contionum, saepe cognitae populi aures, sive accusationem susceperat sive defensionem, solus statim et unus cuicumque  causae par erat. Nono decimo aetatis anno L. Crassus C. Carbonem, unoetvicesimo Caesar Dolabellam, altero et  vicesimo Asinius Pollio C. Catonem, non multum aetate  antecedens Calvus Vatinium iis orationibus insecuti sunt,  quas hodieque cum admiratione legimus.