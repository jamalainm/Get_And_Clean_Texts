VI.  1 Sed redeamus ad Claudium.  Nam, ut superius diximus [triginta], illi Gothi, qui evaserant eo tempore, quo illos Marcianus est persecutus, quosque Claudius emiti non siverat, ne [qu]id fieret, quod effectum est, omnes gentes suorum ad Romanas incitaverant praedas.  2 Denique Scytharum diversi populi, Peuci, Grutungi Austrogoti, Tervingi, Visi, Gipedes, Celtae etiam et Eruli, praedae cupiditate in Romanum solum inrup[uen]erunt atque illic pleraque vastarunt, dum aliis occupatus est Claudius dumque se ad id bellum, quod confecit, imperatorie instruit, ut videantur fata Romana boni principis occupatione lentata, 3 sed credo, ut Claudii gloria adcresceret eiusque fieret gloriosior toto penitus orbe victoria.  4 Armatorum denique gentium trecenta viginti milia tunc fuere.  5 Dicat nunc, qui nos adulationis accusat, Claudium minus esse amabilem.  Armatorum trecenda viginti milia: quis tandem Xerxes hoc habuit?  Quae fabella istum numerum adfinxit?  Quis poeta conposuit?  Trecenda viginti milia armatorum fuerunt.  6 Adde servos, adde familias, adde carraginem et epotata flumina consumptasque silvas, laborasse denique terram ipsam, quae tantum barbarici tumoris excepit.
