Cum comes Arctois haereret Caesaris armis         Velius, hanc Marti pro duce vovit avem;  luna quater binos non tota peregerat orbes,         debita poscebat iam sibi vota deus:  ipse suas anser properavit laetus ad aras               5         et cecidit sanctis hostia parva focis.  Octo vides patulo pendere nomismata rostro         alitis? haec extis condita nuper erant:  quae litat argento pro te, non sanguine, Caesar,         victima iam ferro non opus esse docet.               10