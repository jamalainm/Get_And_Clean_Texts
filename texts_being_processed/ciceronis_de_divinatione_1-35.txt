XXVII  Quid? illa duo somnia, quae creberrume commemorantur a  Stoicis, quis tandem potest contemnere? Unum de Simonide: qui, cum ignotum  quendam proiectum mortuum vidisset eumque humavisset haberetque in animo nave  conscendere, moneri visus est, ne id faceret, ab eo quem sepultura adfecerat; si  navigavisset, eum naufragio esse periturum; itaque Simonidem redisse, perisse  ceteros, qui tum navigassent.   57  Alterum ita traditum clarum admodum  somnium: cum duo quidam Arcades familiares iter una facerent et Megaram  venissent, alterum ad cauponem devertisse, ad hospitem alterum. Qui ut cenati  quiescerent, concubia nocte visum esse in somnis ei qui erat in hospitio illum  alterum orare ut subveniret, quod sibi a caupone interitus pararetur; eum primo,  perterritum somnio, surrexisse; dein, cum se conlegisset idque visum pro nihilo  habendum esse duxisset, recubuisse; tum ei dormienti eundem illum visum esse  rogare, ut, quoniam sibi vivo non subvenisset, mortem suam ne inultam esse  pateretur; se interfectum in plaustrum a caupone esse coniectum et supra stercus  iniectum; petere, ut mane ad portam adesset, prius quam plaustrum ex oppido  exiret. Hoc vero eum somnio commotum mane bubulco praesto ad portam fuisse,  quaesisse ex eo, quid esset in plaustro; illum perterritum fugisse, mortuum  erutum esse, cauponem re patefacta, poenas dedisse. Quid hoc somnio dici potest  divinius?