Obvia cui Volscorum acie comitante Camilla  occurrit portisque ab equo regina sub ipsis  desiluit, quam tota cohors imitata relictis                500  ad terram defluxit equis; tum talia fatur:  'Turne, sui merito si qua est fiducia forti,  audeo et Aeneadum promitto occurrere turmae  solaque Tyrrhenos equites ire obvia contra.  me sine prima manu temptare pericula belli,                505  tu pedes ad muros subsiste et moenia serva'.  Turnus ad haec oculos horrenda in virgine fixus:  'o decus Italiae virgo, quas dicere grates  quasve referre parem? sed nunc, est omnia quando  iste animus supra, mecum partire laborem.                510  Aeneas, ut fama fidem missique reportant  exploratores, equitum levia improbus arma  praemisit, quaterent campos; ipse ardua montis  per deserta iugo superans adventat ad urbem.  furta paro belli conuexo in tramite silvae,                515  ut bivias armato obsidam milite fauces.  tu Tyrrhenum equitem conlatis excipe signis;  tecum acer Messapus erit turmaeque Latinae  Tiburtique manus, ducis et tu concipe curam'.  sic ait, et paribus Messapum in proelia dictis                520  hortatur sociosque duces et pergit in hostem.