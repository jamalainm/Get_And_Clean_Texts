[V]  [17] Vt igitur ante meridiem discesserunt paulumque requierunt, in primis hoc a se Cotta animadversum esse dicebat, omne illud tempus meridianum Crassum in acerrima atque attentissima cogitatione posuisse seseque, qui vultum eius, cum ei dicendum esset, obtutumque oculorum in cogitando probe nosset atque in maximis causis saepe vidisset, tum dedita opera quiescentibus aliis in eam exedram venisse, in qua Crassus posito lectulo recubuisset, cumque eum defixum in cogitatione esse sensisset, statim recessisse atque in eo silentio duas horas fere esse consumptas.  Deinde cum omnes inclinato iam in posmeridianum tempus die venissent ad Crassum, "quid est, Crasse", inquit Iulius "imusne sessum?  Etsi admonitum venimus te, non flagitatum".  [18] Tum Crassus "an me tam impudentem esse existimatis, ut vobis hoc praesertim munus putem me diutius posse debere"?  "Quinam igitur" inquit "ille locus?  An in media silva placet?  Est enim is maxime et opacus et frigidus".  "Sane", inquit Crassus "etenim est in eo loco sedes huic nostro non importuna sermoni".  Cum placuisset idem ceteris, in silvam venitur et ibi magna cum audiendi exspectatione considitur.