V.  Conpositis in Graecia rebus Philippus omnium civitatum legatos ad firmandum rerum praesentium statum evocari Corinthum iubet.  2  Ibi pacis legem universae Graeciae pro meritis singularum civitatum statuit, consiliumque omnium veluti unum senatum ex omnibus legit.  3  Soli Lacedaemonii et regem et leges contempserunt, servitutem, non pacem rati, quae non ipsis civitatibus conveniret, sed a victore ferretur.  4  Auxilia deinde singularum civitatum describuntur, sive adiuvandus ea manu rex oppugnante aliquo foret seu duce illo bellum inferendum.  5  Neque enim dubium erat imperium Persarum his apparatibus peti.  6  Summa auxiliorum CC milia peditum fuere et equitum XV milia.  7  Extra hanc summam et Macedoniae exercitus erant et confinis domitarum gentium barbaria.  8  Initio veris tres duces in Asiam Persarum iuris praemittit,  9  Parmenionem, Amyntam et Attalum, cuius sororem nuper expulsa Alexandri matre Olympiade propter stupri suspitionem in matrimonium receperat.