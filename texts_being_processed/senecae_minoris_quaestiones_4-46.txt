[2, 22] Si Thaleti credis, etesiae descendenti Nilo resistunt et  cursum eius acto contra ostia mari sustinent: ita reuerberatus in  se recurrit nec crescit, sed exitu prohibitus resistit et quacumque  mox potuit ui congestus erumpit. Euthymenes Massiliensis  testimonium dicit: "Nauigaui, inquit, Atlanticum mare: inde Nilus  fluit, maior, quamdiu etesiae tempus obseruant; tunc enim  eicitur mare instantibus uentis. Cum resederunt, et pelagus  conquiescit minorque descendenti inde uis Nilo est. Ceterum dulcis  mari sapor est et similes Niloticis beluae".