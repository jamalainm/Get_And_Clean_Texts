Quare tam multis a te, Laetine, diebus       Non abeat febris, quaeris et usque gemis.  Gestatur tecum pariter pariterque lavatur;       Cenat boletos, ostrea, sumen, aprum;  Ebria Setino fit saepe et saepe Falerno,               5       Nec nisi per niveam Caecuba potat aquam;  Circumfusa rosis et nigra recumbit amomo,       Dormit et in pluma purpureoque toro.  Cum recubet pulchre, cum tam bene vivat apud te,       Ad Damam potius vis tua febris eat?