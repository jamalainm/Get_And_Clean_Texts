197. Ex lacrimis horum, iudices, existimare potestis omnes haec decuriones decrevisse lacrimantes.  Age vero, vicinorum quantum studium, quam incredibilis benevolentia, quanta cura est!  Non illi in libellis laudationem decretam miserunt, sed homines honestissimos, quos nossemus omnes, huc frequentes adesse et hunc praesentes laudare voluerunt.  Adsunt Frentani, homines nobilissimi, Marrucini item pari dignitate; Teano Apulo atque Luceria equites Romanos, homines honestissimos, laudatores videtis; Boviano totoque ex Samnio cum laudationes honestissimae missae sunt tum homines amplissimi nobilissimique venerunt.  198. Iam qui in agro Larinati praedia, qui negotia, qui res pecuarias habent, honesti homines et summo splendore praediti, difficile dictu est quam sint solliciti, quam laborent.  Non multi mihi ab uno sic diligi videntur, ut hic ab eis universis.