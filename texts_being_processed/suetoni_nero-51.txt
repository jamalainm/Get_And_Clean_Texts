XLVI.   Terrebatur ad hoc portentis somniorum et auspiciorum et ominum, cum veteribus tum novis.  Numquam antea somniare solitus occisa demum matre vidit per quietem navem sibi regenti extortum gubernaculum trahique se ab Octavia uxore in artissimas tenebras et modo pinnatarum formicarum multitudine oppleri,  modo a simulacris gentium ad Pompei theatrum dedicatarum circumiri acerique progressu; asturconem, quo maxime laetabatur, posteriore corporis parte in simiae speciem transfiguratum ac tantum capite integro hinnitus edere canoros.  De Mausoleo, sponte foribus patefactis, exaudita vox est nomine eum cientis.  Kal.  Ian.  exornati Lares in ipso sacrificii apparatu conciderunt; auspicanti Sporus anulum muneri optulit, cuius gemmae scalptura erat Proserpinae raptus;  votorum nuncupatione, magna iam ordinum frequentia, vix repertae Capitolii claves.  Cum ex oratione eius, qua in Vindicem perorabat,  recitaretur in senatu daturos poenas sceleratos ac brevi dignum exitum facturos, conclamatum est ab universis:"Tu facies, Auguste. " Observatum etiam fuerat novissimam fabulam cantasse eum publice Oedipodem exsulem atque in hoc desisse versu:
