[ 28 ]  Et Messalla "non reconditas, Materne, causas requiris, nec aut tibi ipsi aut huic Secundo vel huic Apro ignotas, etiam  si mihi partis adsignatis proferendi in medium quae omnes  sentimus. Quis enim ignorat et eloquentiam et ceteras artis descivisse ab illa vetere gloria non inopia hominum, sed  desidia iuventutis et neglegentia parentum et inscientia  praecipientium et oblivione moris antiqui? Quae mala primum in urbe nata, mox per Italiam fusa, iam in provincias  manant. Quamquam vestra vobis notiora sunt: ego de urbe et his propriis ac vernaculis vitiis loquar, quae natos  statim excipiunt et per singulos aetatis gradus cumulantur,  si prius de severitate ac disciplina maiorum circa educandos  formandosque liberos pauca praedixero. Nam pridem suus cuique filius, ex casta parente natus, non in cellula emptae  nutricis, sed gremio ac sinu matris educabatur, cuius praecipua laus erat tueri domum et inservire liberis.  Eligebatur autem maior aliqua natu propinqua, cuius probatis spectatisque moribus omnis eiusdem familiae suboles committeretur;  coram qua neque dicere fas erat quod turpe dictu, neque  facere quod inhonestum factu videretur. Ac non studia modo curasque, sed remissiones etiam lususque puerorum  sanctitate quadam ac verecundia temperabat. Sic Corneliam  Gracchorum, sic Aureliam Caesaris, sic Atiam Augusti  [matrem] praefuisse educationibus ac produxisse principes  liberos accepimus. Quae disciplina ac severitas eo pertinebat, ut sincera et integra et nullis pravitatibus detorta unius  cuiusque natura toto statim pectore arriperet artis honestas,  et sive ad rem militarem sive ad iuris scientiam sive ad eloquentiae studium inclinasset, id solum ageret, id universum hauriret.