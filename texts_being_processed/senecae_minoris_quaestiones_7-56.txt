[14, 3] Ne illud quidem potest dici: extrinsecus esse aliqua  retinacula quibus cadere prohibeatur, nec rursus de medio aliquid esse  oppositi quod imminens corpus excipiat ac fulciat. Illud etiamnunc  nemo dicere audebit, mundum ferri per immensum et cadere  quidem, sed non apparere an cadat, quia praecipitatio  eius aeterna est, nihil habens nouissimum in quod incurrat.