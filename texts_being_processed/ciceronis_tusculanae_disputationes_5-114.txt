XXXVI. [ 103 ] Num igitur ignobilitas aut humilitas aut etiam popularis offensio sapientem beatum esse prohibebit?  Vide ne plus commendatio in vulgus et haec, quae expetitur, gloria molestiae habeat quam voluptatis.  Leviculus sane noster Demosthenes, qui illo susurro delectari se dicebat aquam ferentis mulierculae, ut mos in Graecia est, insusurrantisque alteri: 'Hic est ille Demosthenes'. Quid hoc levius?  At quantus orator! Sed apud alios loqui videlicet didicerat, non multum ipse secum.