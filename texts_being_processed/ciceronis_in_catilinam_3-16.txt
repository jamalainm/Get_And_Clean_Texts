[ 16]  Nunc quoniam, Quirites, consceleratissimi periculosissimique belli nefarios duces captos iam et comprehensos tenetis, existimare debetis omnes Catilinae copias, omnes spes atque opes his depulsis urbis periculis concidisse.  Quem quidem ego cum ex urbe pellebam, hoc providebam animo, Quirites, remoto Catilina non mihi esse P. Lentuli somnum nec L. Cassi adipes nec C. Cethegi furiosam temeritatem pertimescendam.  Ille erat unus timendus ex istis omnibus, sed tam diu, dum urbis moenibus continebatur.  Omnia norat, omnium aditus tenebat; appellare, temptare, sollicitare poterat, audebat.  Erat ei consilium ad facinus aptum, consilio autem neque manus neque lingua deerat.  Iam ad certas res conficiendas certos homines delectos ac descriptos habebat.  Neque vero, cum aliquid mandarat, confectum putabat: nihil erat, quod non ipse obiret, occurreret, vigilaret, laboraret; frigus, sitim, famem ferre poterat.