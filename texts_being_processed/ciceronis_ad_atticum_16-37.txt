[4] deinceps igitur haec, 'nam si a Phaedro nostro esses, expedita excusatio esset; nunc quid respondemus'? ergo id erat meum factum quod Catoni probare non possim? flagiti scilicet plenum et dedecoris. Vtinam a primo ita tibi esset visum! tu mihi, sicut esse soles, fuisses Cato. [5] extremum  illud vel molestissimum, 'nam Brutus noster silet', hoc est, non audet hominem  id aetatis monere. aliud nihil habeo quod ex iis a te verbis significari putem,  et hercule ita est. nam xvi Kal. Sept. cum venissem Veliam, Brutus audivit; erat  enim cum suis navibus apud Haletem fluvium citra Veliam milia passus III.  pedibus ad me statim. di immortales, quam valde ille reditu vel potius  reversione mea laetatus effudit illa omnia quae tacuerat! ut recordarer illud tuum. 'nam Brutus noster silet'. maxime autem dolebat me Kal. Sext in senatu non fuisse.