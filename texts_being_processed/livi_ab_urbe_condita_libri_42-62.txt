[ 53 ] Cum per omnem orationem satis frequenti adsensu succlamatum esset, tum uero ea uociferatio simul  indignantium minitantiumque, partim iubentium bonum  animum habere regem, exorta est, ut finem dicendi  faceret, tantum iussis ad iter <se> parare; iam enim dici mouere castra ab Nymphaeo Romanos. <contione> dimissa  ad audiendas legationes ciuitatium Macedoniae se contulit. uenerant autem ad pecunias pro facultatibus quaeque suis et frumentum pollicendum ad bellum. omnibus gratiae actae, remissum omnibus; satis regios apparatus ad ea dictum sufficere. uehicula tantum imperata, ut tormenta telorumque missilium ingentem uim  praeparatam bellicumque aliud instrumentum ueherent.  profectus inde toto exercitu, Eordaeam petens, ad Begorritim, quem uocant, lacum positis castris, postero  die in Elimeam ad Haliacmona fluuium processit.  deinde saltu angusto superatis montibus, quos Cambunios uocant, descendit ad Azorum, Pythoum, Dolichen: Tripolim uocant incolentes. haec tria oppida paulisper cunctati, quia obsides Larisaeis dederant, uicti  tamen praesenti metu in deditionem concesserunt. benigne his appellatis, haud dubius Perrhaebos quoque  idem <facturos>, * * urbem nihil cunctatis, qui incolebant,  primo aduentu recipit. Cyretias oppugnare coactus primo [etiam] die acri concursu ad portas armatorum est  repulsus; postero die omnibus copiis adortus in deditionem omnes ante noctem accepit.