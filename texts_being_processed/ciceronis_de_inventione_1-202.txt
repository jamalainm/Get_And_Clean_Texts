[ 89 ] Saepe autem oblitum putant, quid concesseris, et idcirco id, quod non conficitur, quasi conficiatur, in conclusionem infertur, hoc modo: "Si ad illum hereditas veniebat, veri simile est ab illo necatum". Deinde hoc adprobant plurimis verbis. Post adsumunt: "Ad illum autem hereditas veniebat". Deinde infertur: "Ille igitur occidit"; id quod ex iis, quae sumpserant, non conficitur.