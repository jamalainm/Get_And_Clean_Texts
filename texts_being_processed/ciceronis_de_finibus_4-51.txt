XVI. [ 43 ] Itaque mihi videntur omnes quidem illi errasse, qui  finem bonorum esse dixerunt honeste vivere, sed alius alio magis, Pyrrho  scilicet maxime, qui virtute constituta nihil omnino, quod appetendum sit,  relinquat, deinde Aristo, qui nihil relinquere non est ausus, introduxit autem,  quibus commotus sapiens appeteret aliquid. Quodcumque in mentem incideret, et  quodcumque tamquam occurreret. Is hoc melior, quam Pyrrho, quod aliquod genus  appetendi dedit, deterior quam ceteri, quod penitus a natura recessit. Stoici  autem, quod finem bonorum in una virtute ponunt, similes sunt illorum; quod  autem principium officii quaerunt, melius quam Pyrrho; quod ea non occurrentia  fingunt, vincunt Aristonem; quod autem ea, quae ad naturam accommodata et per se  assumenda esse dicunt, non adiungunt ad finem bonorum, desciscunt a natura et  quodam modo sunt non dissimiles Aristonis. Ille enim occurrentia nescio quae  comminiscebatur; hi autem ponunt illi quidem prima naturae, sed ea seiungunt a  finibus et a summa bonorum; quae cum praeponunt, ut sit aliqua rerum selectio,  naturam videntur sequi; cum autem negant ea quicquam ad beatam vitam pertinere,  rursus naturam relinquunt.