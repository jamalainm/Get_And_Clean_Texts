[XXVI] Congiarium populo ter dedit, donativum {militibus} ter, carnem populo addidit.   2  usuras feneratorum contraxit ad trientes pensiones, etiam pauperibus consulens.   3  senatores, si fenerarentur, usuras accipere primo vetuit, nisi aliquid muneris causa acciperent; postea tamen iussit, ut semisses acciperent, donum munus tamen sustulit.  4  statuas summorum virorum in foro Traiani conlocavit undique translatas.   5  Paulum et Ulpianum in magno honore habuit, quos praefectos ab Heliogabalo alii dicunt factos, alii ab ipso –   6  nam et consiliarius Alexandri et magister scrinii Ulpianus fuisse perhibetur – qui tamen ambo assessores Papiniani fuisse dicuntur.   7  basilicam Alexandrinam instituerat inter campum Martium et saepta Agrippiana in lato pedum centum in longo pedum mille, ita ut tota columnis penderet. quam efficere non potuit morte praeventus.   8  Isium et Serapium decenter ornavit additis signis et Deliacis et omnimodis mysticis.   9  in matrem Mammaeam unice pius fuit, ita ut Romae in Palatio faceret diaetas nominis Mammaeae, quas inperitum vulgus hodie "ad Mammam" vocat, et in Baiano palatium cum stagno, quod Mammaeae nomine hodieque censetur.   10  fecit et alia in Baiano opera magnifica in honorem adfinium suorum et stagna stupenda admisso mari.   11  pontes, quos Traianus fecerat, instauravit paene in omnibus locis, aliquos etiam novos fecit, sed instauratis nomen Traiani reservavit.