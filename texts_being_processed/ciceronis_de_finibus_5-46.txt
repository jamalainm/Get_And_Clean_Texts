[ 42 ] Quam similitudinem videmus in bestiis, quae primo,  in quo loco natae sunt, ex eo se non commoventi deinde suo quaeque appetitu  movetur. serpere anguiculos, nare anaticulas, evolare merulas, cornibus uti  videmus boves, nepas aculeis. Suam denique cuique naturam esse ad vivendum  ducem. Quae similitudo in genere etiam humano apparet. Parvi enim primo ortu sic  iacent, tamquam omnino sine animo sint. Cum autem paulum firmitatis accessit, et  animo utuntur et sensibus conitunturque, ut sese erigant, et manibus utuntur et  eos agnoscunt, a quibus educantur. Deinde aequalibus delectantur libenterque se  cum iis congregant dantque se ad ludendum fabellarumque auditione ducuntur deque  eo, quod ipsis superat, aliis gratificari volunt animadvertuntque ea, quae domi  fiunt, curiosius incipiuntque commentari aliquid et discere et eorum, quos  vident, volunt non ignorare nomina, quibusque rebus cum is aequalibus decertant,  si vicerunt, efferunt se laetitia, victi debilitantur animosque demittunt.  quorum sine causa fieri nihil putandum est.