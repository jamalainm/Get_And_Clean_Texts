[16, 2] Haec in commune de tota natione,  quae approbari opus suum et fieri populare non putat posse,  nisi illud mendacio aspersit. Ephorus uero non est religiosissimae  fidei: saepe decipitur, saepius decipit, sicut hunc cometen,  qui omnium mortalium oculis custoditus est, quia ingentis  rei traxit euentum, cum Helicen et Burin ortu suo merserit, ait illum  discessisse in duas stellas, quod praeter illum nemo tradidit.