XVIII.  1 Habuit et senatus iudicia, priusquam ad imperium perveniret, ingentia.  Nam cum esset nuntiatum illum cum Marciano fortiter contra gentes in Illyrico dimicasse, adclamavit senatus : 2 "Claudi, dux fortissime, haveas!  Virtutibus tuis, devotioni tuae! Claudio statuam omnes dicamus.  Claudium consulem omnes cupimus.  3 Qui amat rem p., sic agit, qui amat principes, sic agit, antiqui milites sic egerunt.  Felicem te, Claudi, iudicio principum, felicem te virtutibus tuis, consulem te, praefectum te.  Vivas Valeri et ameris a principe."  4 Longum est tam multa, quam meruit vir ille, perscribere; unum tamen tacere non debeo, quod illum et senatus et populus et ante imperium et in imperio et post imperium sic dilexit, ut satis constet neque Traianum neque Antoninos neque quemquam alium principem sic amatum.