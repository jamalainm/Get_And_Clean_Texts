Vide, quanta sit in te  suavitas: duas horas Thyrrei fuimus; Xenomenes hospes tam te diligit,  quam si vixerit tecum; is omnia pollicitus est, quae tibi essent  opus; facturum puto. Mihi placebat, si firmior esses, ut te Leucadem  deportaret, ubi te plane confirmares: videbis, quid Curio, quid  Lysoni, quid medico placeat. Volebam ad te Marionem remittere, quem,  quum meliuscule tibi esset, ad me mitteres; sed cogitavi unas litteras  Marionem afferre posse, me autem crebras exspectare. Poteris igitur  et facies, si me diligis, ut quotidie sit Acastus in portu: multi  erunt, quibus recte litteras dare possis, qui ad me libenter perferant;  equidem Patras euntem neminem praetermittam. Ego omnem spem tui  diligenter curandi in Curio habeo: nihil potest illo fieri humanius,  nihil nostri amantius: ei  te  totum trade. Malo te paullo  post valentem quam statim imbecillum videre: cura igitur nihil aliud  nisi ut valeas; cetera ego curabo. Etiam atque etiam vale. Leucade  proficiscens, VII. Id. Nov.