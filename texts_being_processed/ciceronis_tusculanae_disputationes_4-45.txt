XV . [ 34 ] Quando, ut aliis locis de virtute et diximus et  saepe dicendum erit - pleraeque enim quaestiones, quae ad vitam moresque  pertinent, a virtutis fonte ducuntur -, quando igitur virtus est adfectio animi  constans conveniensque, laudabiles efficiens eos, in quibus est, et ipsa per se  sua sponte separata etiam utilitate laudabilis, ex ea proficiscuntur honestae  voluntates sententiae actiones omnisque recta ratio (quamquam ipsa virtus  brevissume recta ratio dici potest). Huius igitur virtutis contraria est  vitiositas - sic enim malo quam malitiam appellare eam quam Graeci κακίαν appellant; nam malitia certi cuiusdam vitii nomen est, vitiositas omnium -; ex qua concitantur perturbationes, quae sunt, ut paulo ante diximus, turbidi animorum concitatique motus, aversi a ratione et inimicissimi mentis vitaeque tranquillae.  Inportant enim aegritudines anxias atque acerbas animosque adfligunt et debilitant metu; idem inflammant adpetitione nimia, quam tum cupiditatem tum libidinem dicimus, inpotentiam quandam animi a temperantia et moderation plurimum dissidentem. 