Augusti labor hic fuerat committere classes       et freta nauali sollicitare tuba.  Caesaris haec nostri pars est quota? uidit in undis       et Thetis ignotas et Galatea feras;  uidit in aequoreo feruentes puluere currus                5       et domini Triton isse putauit equos:  dumque parat saeuis ratibus fera proelia Nereus,       horruit in liquidis ire pedestris aquis.  Quidquid et in Circo spectatur et Amphitheatro,       id diues, Caesar, praestitit unda tibi.                10  Fucinus et diri taceantur stagna Neronis:       hanc norint unam saecula naumachiam.