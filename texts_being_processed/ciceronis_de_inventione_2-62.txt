[ 62 ] Cum et facto et facti nomine concesso neque ulla actionis inlata controversia vis et natura et genus ipsius negotii quaeritur, constitutionem generalem appellamus.  Huius primas esse partes duas nobis videri diximus, negotialem et iudicialem.Negotialis est, quae in ipso negotio iuris civilis habet implicatam controversiam.  Ea est huiusmodi: quidam pupillum heredem fecit; pupillus autem ante mortuus est, quam in suam tutelam venit.  De hereditate ea, quae pupillo venit, inter eos, qui patris pupilli heredes secundi sunt, et inter adgnatos pupilli controversia est.  Possessio heredum secundorum est.  Intentio est adgnatorum: "Nostra pecunia est, de qua is, cuius adgnati sumus, testatus non est".  Depulsio est: "Immo nostra, qui heredes testamento patris sumus".  Quaestio est: utrorum sit?  Ratio: "Pater enim et sibi et filio testamentum scripsit, dum is pupillis esset.  Quare, quae filii fuerunt, testamento patris nostra fiant necesse est".  Infirmatio rationis: "Immo pater sibi scripsit et secundum heredem non filio, sed sibi iussit esse.  Quare, praeterquam quod [in] ipsius fuit, testamento illius vestrum esse non potest".  Iudicatio: possitne quisquam de filii pupilli re testari; an heredes secundi ipsius patrisfamilias, non filii quoque eius pupilli heredes sint?