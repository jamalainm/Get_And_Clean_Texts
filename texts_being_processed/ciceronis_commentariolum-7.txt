VII.  Et quamquam partis ac fundatis amicitiis fretum ac munitum esse oportet, tamen in ipsa petitione amicitiae permultae ac perutiles  comparantur; nam in ceteris molestiis habet hoc tamen petitio commodi: potes honeste, quod in cetera vita non queas, quoscumque velis adiungere ad  amicitiam, quibuscum si alio tempore agas ut te utantur, absurde facere  videare, in petitione autem nisi id agas et cum multis et diligenter,  nullus petitor esse videare. Ego autem tibi hoc confirmo, esse neminem,  nisi si aliqua necessitudine competitorum alicui tuorum sit adiunctus, a  quo non facile si contenderis impetrare possis ut suo beneficio promereatur  se ut ames et sibi ut debeas, modo ut intellegat te magni se aestimare, ex  animo agere, bene se ponere, fore ex eo non brevem et suffragatoriam sed  firmam et perpetuam amicitiam. Nemo erit, mihi crede, in quo modo aliquid  sit, qui hoc tempus sibi oblatum amicitiae tecum constituendae  praetermittat, praesertim cum tibi hoc casus adferat, ut ii tecum petant  quorum amicitia aut contemnenda aut fugienda sit, et qui hoc quod ego te  hortor non modo adsequi sed ne incipere quidem possint. Nam qui incipiat  Antonius homines adiungere atque invitare ad amicitiam quos per se suo  nomine appellare non possit? mihi quidem nihil stultius videtur quam  existimare esse eum studiosum tui quem non noris. Eximiam quandam gloriam  et dignitatem ac rerum gestarum magnitudinem esse oportet in eo quem  homines ignoti nullis suffragantibus honore adficiant; ut quidem homo  nequam, iners, sine officio, sine ingenio, cum infamia, nullis amicis,  hominem plurimorum studio atque omnium bona existimatione munitum  praecurrat, sine magna culpa neglegentiae fieri non potest.