Post haec Spartani, ne vires otio corrumperent et ut bis inlatum a Persis  Graeciae bellum ulciscerentur, ultro fines eorum populantur. Ducem suo  sociorumque exercitui deligunt Pausaniam, qui pro ducatu regnum Graeciae  adfectans proditionis praemium cum Xerxe nuptias filiae eius paciscitur  redditis captivis, ut fides regis aliquo beneficio obstringeretur. Scribit  praeterea Xerxi, quoscumque ad se nuntios misisset, interficeret, ne res  loquacitate hominum proderetur. Sed dux Atheniensium Aristides, belli  socius, collegae conatibus obviam eundo, simul et in rem sapienter  consulendo proditionis consilia discussit. Nec multo post accusatus  Pausanias damnatur. Igitur Xerxes, cum proditionis dolum publicatum  videret, ex integro bellum instituit. Graeci quoque ducem constituunt  Cimona Atheniensium, filium Miltiadis, quo duce apud Marathonem pugnatum  est, iuvenem, cuius magnitudinem futuram pietatis documenta prodiderunt;  quippe patrem ob crimen peculatus in carcerem coniectum ibique defunctum  translatis in se vinculis ad sepulturam redemit. Nec in bello iudicium  deligentium fefellit, siquidem non inferior virtutibus patris Xerxen,  terrestri navalique bello superatum, trepidum recipere se in regnum  coegit.