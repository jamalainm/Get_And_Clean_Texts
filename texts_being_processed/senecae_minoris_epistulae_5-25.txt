[4] Hoc, Lucili virorum optime, mihi ab istis subtilibus praecipi malo, quid amico praestare  debeam, quid  homini, quam quot modis  'amicus' dicatur, et 'homo'  quam  multa  significet. In  diversum  ecce  sapientia et  stultitia discedunt! cui  accedo? in utram ire partem iubes?  Illi homo pro amico est, huic amicus  non est  pro homine; ille  amicum sibi parat, hic  se amico: tu mihi verba distorques et syllabas digeris. [5] Scilicet nisi interrogationes vaferrimas  struxero   et  conclusione   falsa  a  vero   nascens  mendacium adstrinxero, non  potero a fugiendis petenda secernere.  Pudet me: in re tam seria senes ludimus. [Vale. SENECA LUCILIO SUO SALUTEM.]