VIII.  Quam ob rem omnis centurias multis et variis amicitiis cura ut confirmatas habeas. Et primum, id quod ante oculos est, senatores equitesque  Romanos, ceterorum ordinum omnium navos homines et gratiosos complectere.  Multi homines urbani industrii, multi libertini in foro gratiosi navique  versantur; quos per te, quos per communis amicos poteris, summa cura ut cupidi tui sint elaborato, appetito, adlegato, summo beneficio te adfici ostendito.  Deinde habeto rationem urbis totius, conlegiorum omnium, pagorum, vicinitatum;  ex his principes ad amicitiam tuam si adiunxeris, per eos reliquam  multitudinem facile tenebis. Postea totam Italiam fac ut in animo ac  memoria tributim discriptam comprensamque habeas, ne quod municipium,  coloniam, praefecturam, locum denique Italiae ne quem esse patiare in quo  non habeas firmamenti quod satis esse possit, perquiras et investiges  homines ex omni regione, eos cognoscas, appetas, confirmes, cures ut in  suis vicinitatibus tibi petant et tua causa quasi candidati sint. Volent te  amicum, si suam a te amicitiam expeti videbunt; id ut intellegant, oratione  ea quae ad eam rationem pertinet habenda consequere. Homines municipales ac  rusticani, si nomine nobis noti sunt, in amicitia se esse arbitrantur; si  vero etiam praesidi se aliquid sibi constituere putant, non amittunt  occasionem promerendi. Hos ceteri et maxime tui competitores ne norunt  quidem, tu et nosti et facile cognosces, sine quo amicitia esse non potest.  Neque id tamen satis est, tametsi magnum est, si non sequitur spes  utilitatis atque ne nomenclator solum sed amicus etiam bonus esse videare.  Ita cum et hos ipsos, propter suam ambitionem qui apud tribulis suos  plurimum gratia possunt, studiosos in centuriis habebis et ceteros qui apud  aliquam partem tribulium propter municipi aut vicinitatis aut conlegi  rationem valent cupidos tui constitueris, in optima spe esse debebis. Iam  equitum centuriae multo facilius mihi diligentia posse teneri videntur:  primum oportet cognosci equites (pauci enim sunt), deinde appeti (multo  enim facilius illa adulescentulorum ad amicitiam aetas adiungitur). Deinde  habes tecum ex iuventute optimum quemque et studiosissimum humanitatis; tum  autem, quod equester ordo tuus est, sequentur illi auctoritatem ordinis, si  abs te adhibebitur ea diligentia ut non ordinis solum voluntate sed etiam  singulorum amicitiis eas centurias confirmatas habeas. Nam studia  adulescentulorum in suffragando, in obeundo, in nuntiando, in adsectando  mirifice et magna et honesta sunt.