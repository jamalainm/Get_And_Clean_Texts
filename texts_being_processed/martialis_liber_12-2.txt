Scio me patrocinium debere contumacissimae trienni desidiae; quo absolvenda non esset inter illas quoque  urbicas occupationes, quibus facilius consequimur, ut  molesti potius, quam ut officiosi esse videamur; nedum  in hac provinciali solitudine, ubi nisi etiam intemperanter studemus, et sine solacio et sine excusatione secessimus. Accipe ergo rationem. In qua hoc maximum  et primum est, quod civitatis aures, quibus adsueveram,  quaero et videor mihi in alieno foro litigare; si quid  est enim, quod in libellis meis placeat, dictavit auditor:  illam iudiciorum subtilitatem, illud materiarum ingenium, bibliothecas, theatra, convictus, in quibus studere  se voluptates non sentiunt, ad summam omnium illa,  quae delicati reliquimus, desideramus quasi destituti.  Accedit his municipalium robigo dentium et iudici loco  livor, et unus aut alter mali, in pusillo loco multi;  adversus quod difficile est habere cotidie bonum stomachum: ne mireris igitur abiecta ab indignante quae  a gestiente fieri solebant. Ne quid tamen et advenienti  tibi ab urbe et exigenti negarem  cui non refero  gratiam, si tantum ea praesto quae possum, imperavi mihi, quod indulgere consueram, et studui paucissimis diebus, ut familiarissimas mihi aures tuas exciperem adventoria sua. Tu velim ista, quae tantum apud  te non periclitantur, diligenter aestimare et excutere non  graveris; et, quod tibi difficillimum est, de nugis nostris  iudices nitore seposito, ne Romam, si ita decreveris, non  Hispaniensem librum mittamus, sed Hispanum.
