IX. [ 21 ] O magnam vim ingenii causamque iustam, cur nova existeret  disciplina! Perge porro. Sequuntur enim ea, quae tu scientissime complexus  es, omnium insipientiam, iniustitiam, alia vitia similia esse,  omniaque  peccata esse paria, eosque, qui natura doctrinaque longe ad virtutem processissent,  nisi eam plane  consecuti essent, summe esse miseros, neque inter eorum vitam et improbissimorum quicquam omnino interesse, ut Plato, tantus ille vir, si sapiens non fuerit, nihil melius quam quivis improbissimus nec beatius vixerit. Haec videlicet est correctio philosophiae veteris et emendatio, quae omnino aditum habere nullum potest in urbem, in forum, in curiam. Quis enim ferre posset ita loquentem eum, qui se auctorem vitae graviter et sapienter agendae profiteretur, nomina rerum commutantem, cumque idem sentiret quod omnes, quibus rebus eandem vim  tribueret, alia nomina inponentem, verba modo mutantem, de opinionibus nihil detrahentem?