III.   Hyagnis fuit, ut fando accepimus, Marsyae tibicinis pater et magister;  rudibus adhuc musicae saeculis solus ante alios cantus canere, nondum  quidem tam flexanimo sono nec tam pluriformi modo nec tam multiforatili  tibia; quippe adhuc ars ista repertu novo commodum oriebatur. Nec quicquam  omnium est quod possit in primordio sui perfici, sed in omnibus ferme ante  est spei rudimentum quam rei experimentum. Prorsus igitur ante Hyagnin  nihil aliud plerique callebant quam Vergilianus upilio seu busequa, stridenti miserum stipula disperdere carmen. Quod si quis videbatur paulo largius in arte promovisse, ei quoque tamen  mos fuit una tibia velut una tuba personare. Primus Hyagnis in canendo  manus discapedinavit, primus duas tibias uno spiritu animavit, primus  laevis et dexteris foraminibus, acuto tinnitu et gravi bombo, concentum  musicum miscuit. Eo genitus Marsyas cum in artificio patrissaret tibicinii, Phryx cetera et  barbarus, vultu ferino, trux, hispidus, inlutibarbus, spinis et pilis  obsitus, fertur - pro nefas - cum Apolline certavisse, teter cum decoro,  agrestis cum erudito, belua cum deo. Musae cum Minerva dissimulamenti  gratia iudices adstitere, ad deridendam scilicet monstri illius barbariam  nec minus ad stoliditatem poeniendam. Sed Marsyas, quod stultitiae maximum  specimen, non intellegens se deridiculo haberi, priusquam tibias occiperet  inflare, prius de se et Apolline quaedam deliramenta barbare effutivit, laudans sese, quod erat et coma relicinus et barba squalidus et pectore  hirsutus et arte tibicen et fortuna egenus: contra Apollinem - ridiculum  dictu - adversis virtutibus culpabat, quod Apollo esset et coma intonsus et  genis gratus et corpore glabellus et arte multiscius et fortuna opulentus.  "Iam primum", inquit, "crines eius praemulsis antiis et promulsis caproneis  anteventuli et propenduli, corpus totum gratissimum, membra nitida, lingua  fatidica, seu tute oratione seu versibus malis, utrubique facundia  aequipari. Quid quod et vestis textu tenuis, tactu mollis, purpura radians?  quid quod et lyra eius auro fulgurat, ebore candicat, gemmis variegat? quid  quod et doctissime et gratissime cantilat? "Haec omnia" inquit "blandimenta  nequaquam virtuti decora, sed luxuriae accommodata": contra corporis sui  qualitatem prae se maximam speciem ostentare. Risere Musae cum audirent hoc genus crimina sapienti exoptanda Apollini obiectata, et tibicinem illum  certamine superatum velut ursum bipedem corio exsecto nudis et laceris  visceribus reliquerunt. Ita Marsyas in poenam cecinit et cecidit. Enimvero  Apollinem tam humilis victoriae puditum est.