[21] Numquam adhuc Romanae copiae in unum neque maiores neque melioribus ducibus convenerant, totum terrarum orbem facile subacturae, si contra barbaros ducerentur.  Pugnatum tamen est ingenti contentione victusque ad postremum Pompeius et castra eius direpta sunt.  Ipse fugatus Alexandriam petiit, ut a rege Aegypti, cui tutor a senatu datus fuerat propter iuvenilem eius aetatem, acciperet auxilia.  Qui fortunam magis quam amicitiam secutus occidit Pompeium, caput eius et anulum Caesari misit.  Quo conspecto Caesar etiam lacrimas fudisse dicitur, tanti viri intuens caput et generi quondam sui.