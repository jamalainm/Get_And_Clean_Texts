[ 8 ]  Nec eo minus contumeliis obnoxius vixit.  Nam et si paulo serius ad praedictam cenae horam occurrisset, non nisi aegre et circuito demum triclinio recipiebatur, et quotiens post cibum addormisceret, quod ei fere accidebat, olearum aut palmularum ossibus incessebatur, interdum ferula flagrove velut per ludum excitabatur a copreis.  Solebant et manibus stertentis socci induci, ut repente expergefactus faciem sibimet confricaret.