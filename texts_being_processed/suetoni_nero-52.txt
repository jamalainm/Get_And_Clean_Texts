XLVII.   Nuntiata interim etiam ceterorum exercituum defectione  litteras prandenti sibi redditas concerpsit, mensam subvertit,  duos scyphos gratissimi usus, quos Homericos a caelatura  carminum Homeri vocabat, solo inlisit ac sumpto a Lucusta veneno et  in auream pyxidem condito transiit in hortos Servilianos,  ubi praemissis libertorum fidissimis Ostiam ad classem praeparandam  tribunos centurionesque praetorii de fugae societate temptavit.   Sed partim tergiversantibus, partim aperte detrectantibus,  uno vero etiam proclamante: "Usque adeone mori miserum est?" varie agitavit, Parthosne an Galbam supplex peteret, an atratus prodiret  in publicum proque rostris quanta maxima posset miseratione veniam  praeteritorum precaretur, ac ni flexisset animos, vel Aegypti praefecturam  concedi sibi oraret.  Inventus est postea in scrinio eius hac de re sermo  formatus; sed deterritum putant, ne prius quam in Forum perveniret  discerperetur.  Sic cogitatione in posterum diem dilata ad mediam fere noctem excitatus,  ut comperit stationem militum recessisse, prosiluit e lecto  misitque circum amicos, et quia nihil a quoquam renuntiabatur,  ipse cum paucis hospitia singulorum adiit.  Verum clausis omnium foribus,  respondente nullo, in cubiculum rediit, unde iam et custodes diffugerant,  direptis etiam stragulis, amota et pyxide veneni;  ac statim Spiculum murmillonem vel quemlibet alium percussorem,  cuius manu periret, requisiit et nemine reperto "Ergo ego" inquit  "nec amicum habeo, nec inimicum?" procurritque,  quasi praecipitaturus se in Tiberim.