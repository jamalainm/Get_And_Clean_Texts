[78] Et domi quidem causam amoris habuisti, foris etiam turpiorem, ne L. Plancus praedes tuos venderet.  Productus autem in contionem a tribuno pl.  cum respondisses te rei tuae causa venisse, populum etiam dicacem in te reddidisti.  Sed nimis multa de nugis; ad maiora veniamus.  [XXXII] C. Caesari ex Hispania redeunti obviam longissime processisti.  Celeriter isti, redisti, ut cognosceret te si minus fortem, at tamen strenuum.  Factus es ei rursus nescio quo modo familiaris.  Habebat hoc omnino Caesar: quem plane perditum aere alieno egentemque, si eundem nequam hominem audacemque cognorat, hunc in familiaritatem libentissime recipiebat.