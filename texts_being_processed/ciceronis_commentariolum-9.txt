IX.  Et, quoniam adsectationis mentio facta est, id quoque curandum est ut cottidiana cuiusque generis et ordinis et aetatis utare; nam ex ea ipsa  copia coniectura fieri poterit quantum sis in ipso campo virium ac  facultatis habiturus. Huius autem rei tres partes sunt: una salutatorum  [cum domum veniunt], altera deductorum, tertia adsectatorum. In  salutatoribus, qui magis vulgares sunt et hac consuetudine quae nunc est  ad pluris veniunt, hoc efficiendum est ut hoc ipsum minimum officium  eorum tibi gratissimum esse videatur; qui domum tuam venient, iis  significato te animadvertere (eorum amicis qui illis renuntient ostendito,  saepe ipsis dicito); sic homines saepe, cum obeunt pluris competitores et  vident unum esse aliquem qui haec officia maxime animadvertat, ei se  dedunt, deserunt ceteros, minutatim ex communibus proprii, ex fucosis firmi  suffragatores evadunt. Iam illud teneto diligenter, si eum qui tibi  promiserit audieris fucum, ut dicitur, facere aut senseris, ut te id  audisse aut scire dissimules, si qui tibi se purgare volet quod suspectum  esse arbitretur, adfirmes te de illius voluntate numquam dubitasse nec  debere dubitare; is enim qui se non putat satis facere amicus esse nullo  modo potest. Scire autem oportet quo quisque animo sit, ut et quantum  cuique confidas constituere possis. Iam deductorum officium quo maius est  quam salutatorum, hoc gratius tibi esse significato atque ostendito, et,  quod eius fieri poterit, certis temporibus descendito; magnam adfert  opinionem, magnam dignitatem cottidiana in deducendo frequentia. Tertia est  ex hoc genere adsidua adsectatorum copia. In ea quos voluntarios habebis,  curato ut intellegant te sibi in perpetuum summo beneficio obligari; qui  autem tibi debent, ab iis plane hoc munus exigito, qui per aetatem ac   negotium poterunt, ipsi tecum ut adsidui sint, qui ipsi sectari non  poterunt, suos necessarios in hoc munere constituant. Valde ego te volo et  ad rem pertinere arbitror semper cum multitudine esse. Praeterea magnam  adfert laudem et summam dignitatem, si ii tecum erunt qui a te defensi et  qui per te servati ac iudiciis liberati sunt; haec tu plane ab his  postulato ut, quoniam nulla impensa per te alii rem, alii honestatem, alii  salutem ac fortunas omnis obtinuerint, nec aliud ullum tempus futurum sit  ubi tibi referre gratiam possint, hoc te officio remunerentur.