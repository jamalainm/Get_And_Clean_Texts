[21] Sed et Graeci illam subrupuerunt: Euctemon, qui dixit: Προμηθεῦ, ἐπὶ σέ τις πῦρ καὶ ἄνθρωπον; sanius quam Glycon Adaeus: Προμηθεῦ, σέ τις γράφων ἄνθρωπον ἀφανίζει. Damas corruptissime: δικαίως, Προμηθεῦ· διὰ τί γὰρ πῦρ ἔκλεπτες ἀνθρώπῳ; Craton furiosissime, qui dixit: Προμηθεῦ, νῦν ἔδει σε πῦρ	κλέψαι. hic est Craton, venustissimus homo et [pro homo et] professus Asianus, qui bellum cum omnibus Atticis gerebat. cum donaret illi Caesar talentum, in quo viginti quattuor sestertia sunt Atheniensium more: ἢ πρόσθες, φησίν, ἢ ἄφελ’, ἵνα μὴ Ἀττικὸν ᾖ. hic Caesari, quod illum numquam nisi mense Decembri audiret, dixit: ὡς βαύνῳ μοι χρῇ; et cum commendaretur a Caesare Passieno nec curaret, interroganti, quare non conplecteretur tanti viri gratiam: ἡλίου καίοντος λύχνον οὐχ ἅπτω. [22] saepe solebat apud Caesarem cum Timagene confligere, homine acidae linguae et qui nimis liber erat ‚ puto, quia diu non fuerat. ex captivo cocus, ex coco lecticarius, ex lecticario usque in amicitiam Caesaris +felix+ usque eo utramque fortunam contempsit, et in qua erat et in qua fuerat, ut, cum illi multis de causis iratus Caesar interdixisset domo, combureret historias rerum ab illo gestarum, quasi et ipse illi ingenio suo interdiceret; disertus homo et dicax, a quo multa improbe sed venuste dicta.
