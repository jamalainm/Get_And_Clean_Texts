Dixerat 'O mores! O tempora!' Tullius olim,         sacrilegum strueret cum Catilina nefas,  cum gener atque socer diris concurreret armis         maestaque civili caede maderet humus.  cur nunc 'O mores!' cur nunc 'O tempora!' dicis?               5         quod tibi non placeat, Caeciliane, quid est?  nulla ducum feritas, nulla est insania ferri;         pace frui certa laetitiaque licet.  Non nostri faciunt tibi quod tua tempora sordent,         sed faciunt mores, Caeciliane, tui.               10