Scis here mi multas pariter placuisse puellas;      scis mihi, Demophoon, multa venire mala.  nulla meis frustra lustrantur compita plantis;      o nimis exitio nata theatra meo,  sive aliquis molli diducit candida gestu      bracchia, seu varios incinit ore modos!  interea nostri quaerunt sibi vulnus ocelli,      candida non tecto pectore si qua sedet,  sive vagi crines puris in frontibus errant,      Indica quos medio vertice gemma tenet.  quae si forte aliquid vultu mihi dura negarat,      frigida de tota fronte cadebat aqua.  quaeris, Demophoon, cur sim tam mollis in omnis?      quod quaeris, 'quare' non habet ullus amor.  cur aliquis sacris laniat sua bracchia cultris      et Phrygis insanos caeditur ad numeros?  uni cuique dedit vitium natura creato:      mi fortuna aliquid semper amare dedit.  me licet et Thamyrae cantoris fata sequantur,      numquam ad formosas, invide, caecus ero.  sed tibi si exilis videor tenuatus in artus,      falleris: haud umquam est culta labore Venus.  percontere licet: saepe est experta puella      officium tota nocte valere meum.  Iuppiter Alcmenae geminas requieverat Arctos,      et caelum noctu bis sine rege fuit;  nec tamen idcirco languens ad fulmina venit:      nullus amor vires eripit ipse suas.  quid? cum e complexu Briseidos iret Achilles,      num fugere minus Thessala tela Phryges?  quid? ferus Andromachae lecto cum surgeret Hector?      bella Mycenaeae non timuere rates?  ille vel hic classis poterant vel perdere muros:      hic ego Pelides, hic ferus Hector ego.  aspice uti caelo modo sol modo luna ministret:      sic etiam nobis una puella parum est.  altera me cupidis teneat foveatque lacertis,      altera si quando non sinit esse locum;  aut si forte irata meo sit facta ministro,      ut sciat esse aliam, quae velit esse mea!  nam melius duo defendunt retinacula navim,      tutius et geminos anxia mater alit.