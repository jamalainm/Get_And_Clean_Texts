[ 86 ] Nonne igitur tibi videntur, inquit, mala?       Id quaeris, inquam, in quo, utrum respondero, verses te huc atque illuc necesse est.       Quo tandem modo? inquit.       Quia, si mala sunt, is, qui erit in iis, beatus non erit. si mala non sunt, iacet omnis ratio Peripateticorum.       Et ille ridens: Video, inquit, quid agas; ne discipulum abducam, times.       Tu vero, inquam, ducas licet, si sequetur;  erit enim mecum, si tecum erit.