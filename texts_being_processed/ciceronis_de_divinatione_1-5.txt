V   8  Quibus de rebus et alias  saepe et paulo accuratius nuper, cum essem cum Q. fratre in Tusculano,  disputatum est. Nam cum ambulandi causa in Lyceum venissemus (id enim superiori  gymnasio nomen est), "Perlegi," ille inquit, "tuum paulo ante tertium de natura  deorum, in quo disputatio Cottae quamquam labefactavit sententiam meam, non  funditus tamen sustulit." "Optime vero," inquam; "etenim ipse Cotta sic  disputata ut Stoicorum magis argumenta confutet quam hominum deleat religionem."  Tum Quintus: "Dicitur quidem istuc," inquit, "a Cotta, et vero saepius, credo,  ne communia iura migrare videatur; sed studio contra Stoicos disserendi deos  mihi videtur funditus tollere.  9  Eius orationi non sane desidero quid respondeam;  satis enim defensa religio est in secundo libro a Lucilio, cuius disputatio tibi  ipsi, ut in extremo tertio scribis, ad veritatem est visa propensior. Sed, quod  praetermissum est in illis libris (credo, quia commodius arbitratus es separatim  id quaeri deque eo disseri), id est de divinatione, quae est earum rerum quae  fortuitae putantur praedictio atque praesensio, id, si placet, videamus quam  habeat vim et quale sit. Ego enim sic existimo, si sint ea genera divinandi vera  de quibus accepimus quaeque colimus, esse deos, vicissimque, si di sint, esse  qui divinent."