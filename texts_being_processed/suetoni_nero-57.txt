LII.   Liberalis disciplinas omnnis fere puer attigit.  Sed a philosophia eum mater avertit monens imperaturo contrariam esse; a cognitione veterum oratorum Seneca praeceptor, quo diutius in admiratione sui detineret.  Itaque ad poeticam pronus carmina libenter ac sine labore composuit nec, ut quidam putant,  aliena pro suis edidit.  Venere in manus meas pugillares libellique cum quibusdam notissimis versibus ipsius chirographo scriptis, ut facile appareret non tralatos aut dictante aliquo exceptos, sed plane quasi a cogitante atque generante exaratos; ita multa et deleta et inducta et superscripta inerant.  Habuit et pingendi fingendique non mediocre studium.