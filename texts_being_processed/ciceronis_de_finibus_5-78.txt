XXV. [ 73 ] Saepe ab Aristotele, a Theophrasto mirabiliter est laudata per se ipsa rerum scientia; hoc uno captus Erillus scientiam summum bonum esse defendit nec rem ullam aliam per se expetendam. Multa sunt dicta ab antiquis de  contemnendis ac despiciendis rebus humanis; hoc unum Aristo tenuit: praeter  vitia atque virtutes negavit rem esse ullam aut fugiendam aut expetendam.  Positum est a nostris in iis esse rebus, quae secundum naturam essent, non  dolere; hoc Hieronymus summum bonum esse dixit. at vero Callipho et post eum Diodorus, cum is alter voluptatem adamavisset, alter vacuitatem doloris, neuter honestate carere potuit, quae est a nostris laudata maxime.