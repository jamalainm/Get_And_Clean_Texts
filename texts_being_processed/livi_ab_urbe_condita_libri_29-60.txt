His uocibus incitatus Syphax Masinissae bellum infert. et primo certamine Maesulios fundit fugatque; Masinissa  cum paucis equitibus ex acie in montem혰Bellum incolae  uocant혰perfugit. familiae aliquot cum mapalibus pecoribusque suis혰ea pecunia illis est혰persecuti sunt regem:  cetera Maesuliorum multitudo in dicionem Syphacis concessit. quem ceperant exsules montem herbidus aquosusque est; et quia pecori bonus alendo erat, hominum quoque  carne ac lacte uescentium abunde sufficiebat alimentis.  inde nocturnis primo ac furtiuis incursionibus, deinde aperto latrocinio infesta omnia circa esse; maxime uri  Carthaginiensis ager, quia et plus praedae quam inter Numidas et latrocinium tutius erat. iamque adeo licenter eludebant ut ad mare deuectam praedam uenderent mercatoribus adpellentibus naues ad id ipsum, pluresque quam  iusto saepe in bello Carthaginienses caderent caperenturque.  deplorabant ea apud Syphacem Carthaginienses infensumque et ipsum ad reliquias belli persequendas instigabant;  sed uix regium uidebatur latronem uagum in montibus consectari;