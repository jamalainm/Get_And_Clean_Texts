[ 10]  Hanc autem Cethego cum ceteris controversiam fuisse dixerunt, quod Lentulo et aliis Saturnalibus caedem fieri atque urbem incendi placeret, Cethego nimium id longum videretur.  Ac ne longum sit, Quirites, tabellas proferri iussimus, quae a quoque dicebantur datae.  Primo ostendimus Cethego; signum cognovit.  Nos linum incidimus, legimus.  Erat scriptum ipsius manu Allobrogum senatui et populo sese, quae eorum legatis confirmasset, facturum esse; orare ut item illi facerent, quae sibi eorum legati recepissent.  Tum Cethegus, qui paulo ante aliquid tamen de gladiis ac sicis, quae apud ipsum erant deprehensa, respondisset dixissetque se semper bonorum ferramentorum studiosum fuisse, recitatis litteris debilitatus atque abiectus conscientia repente conticuit.  Introductus est Statilius; cognovit et signum et manum suam.  Recitatae sunt tabellae in eandem fere sententiam; confessus est.  Tum ostendi tabellas Lentulo et quaesivi cognosceretne signum.  Adnuit.  'Est vero', inquam, 'notum quidem signum, imago avi tui, clarissimi viri, qui amavit unice patriam et cives suos; quae quidem te a tanto scelere etiam muta revocare debuit'.