[ 92 ] Terram, mihi  crede, ea lanx et maria deprimet. Semper enim ex eo, quod maximas partes  continet latissimeque funditur, tota res appellatur. Dicimus aliquem hilare  vivere; ergo, si semel tristior effectus est, hilara vita amissa est? At hoc in  eo M. Crasso, quem semel ait in vita risisse Lucilius, non contigit, ut ea re  minus ἀγέλαστος ut ait idem,  vocaretur. Polycratem Samium felicem appellabant. nihil acciderat ei, quod  nollet, nisi quod anulum, quo delectabatur, in mari abiecerat. Ergo infelix una  molestia, felix rursus, cum is ipse anulus in praecordiis piscis inventus est?  Ille vero, si insipiens (quo certe, quoniam tyrannus), numquam beatus; si  sapiens, ne tum quidem miser, cum ab Oroete, praetore Darei, in crucem actus est.  At multis malis affectus. Quis negat? Sed ea mala virtuti magnitudine  obruebantur. 