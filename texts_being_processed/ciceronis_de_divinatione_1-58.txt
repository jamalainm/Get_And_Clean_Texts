XLII   93  Ac mihi  quidem videntur e locis quoque ipsis, qui a quibusque incolebantur, divinationum  opportunitates esse ductae. Etenim Aegyptii et Babylonii in camporum patentium  aequoribus habitantes, cum ex terra nihil emineret quod contemplationi caeli  officere posset, omnem curam in siderum cognitione posuerunt; Etrusci autem,  quod religione imbuti studiosius et crebrius hostias immolabant, extorum  cognitioni se maxume dediderunt, quodque propter aeris crassitudinem de caelo  apud eos multa fiebant, et quod ob eandem causam multa invisitata partim e  caelo, alia ex terra oriebantur, quaedam etiam ex hominum pecudumve conceptu et  satu, ostentorum exercitatissumi interpretes exstiterunt. Quorum quidem vim, ut  tu soles dicere, verba ipsa prudenter a maioribus posita declarant. Quia enim  ostendunt, portendunt, monstrant, praedicunt, ostenta, portenta, monstra,  prodigia dicuntur.   94  Arabes autem et Phryges et Cilices, quod  pastu pecudum maxume utuntur, campos et montes hieme et aestate peragrantes,  propterea facilius cantus avium et volatus notaverunt; eademque et Pisidiae  causa fuit et huic nostrae Umbriae. Tum Caria tota praecipueque Telmesses, quos  ante dixi, quod agros uberrumos maximeque fertiles incolunt, in quibus multa  propter fecundidatem fingi gignique possunt, in ostentis animadvertendis  diligentes fuerunt.