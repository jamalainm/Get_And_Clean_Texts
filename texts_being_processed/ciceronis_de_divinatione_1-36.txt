XXVIII  58  Sed quid  aut plura aut vetera quaerimus? Saepe tibi meum narravi, saepe ex te audivi tuum  somnium: me, cum Asiae pro consule praeessem, vidisse in quiete, cum tu, equo  advectus ad quandam magni fluminis ripam, provectus subito atque delapsus in  flumen nusquam apparuisses, me contremuisse timore perterritum; tum te repente  laetum exstitisse eodemque equo adversam ascendisse ripam, nosque inter nos esse  complexos. Facilis coniectura huius somnii, mihique a peritis in Asia praedictum  est fore eos eventus rerum qui acciderunt.   59  Venio nunc ad tuum. Audivi equidem  ex te ipso, sed mihi saepius noster Sallustius narravit, cum in illa fuga nobis  gloriosa, patriae calamitosa in villa quadam campi Atinatis maneres magnamque  partem noctis vigilasses, ad lucem denique arte [te] et graviter dormitare  coepisse; itaque, quamquam iter instaret, tamen silentium fieri iussisse [se]  neque esse passum te excitari; cum autem experrectus esses hora secunda fere, te  sibi somnium narravisse: visum tibi esse, cum in locis solis maestus errares, C.  Marium cum fascibus laureatis quaerere ex te quid tristis esses, cumque te tu  patria vi pulsum esse dixisses, prehendisse eum dextram tuam et bono animo te  iussisse esse lictorique proxumo tradidisse ut te in monumentum suum deduceret,  et dixisse in eo tibi salutem fore. Tum et se exclamasse Sallustius narrat  reditum tibi celerem et gloriosum paratum, et te ipsum visum somnio delectari.  Nam illud mihi ipsi celeriter nuntiatum est, ut audivisses in monumento Mari de  tuo reditu magnificentissumum illud senatus consultum esse factum, referente  optumo et clarissumo viro consule, idque frequentissimo theatro incredibili  clamore et plausu comprobatum, dixisse te nihil illo Atinati somnio fieri posse  divinius.