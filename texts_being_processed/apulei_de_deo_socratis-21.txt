XXII.    Enimvero dic, sodes: "nescio bene vivere, ut Socrates, ut Plato, ut Pythagoras vixerunt, nec pudet me nescire bene vivere"; numquam hoc dicere  audebis. Sed cumprimis mirandum est, quod ea, quae minime videri volunt  nescire, discere tamen neglegunt et eiusdem artis disciplinam simul et  ignorantiam detrectant. Igitur cotidiana eorum aera dispungas: invenias in  rationibus multa prodige profusa et in semet nihil, in sui dico daemonis  cultum, qui cultus non aliud quam philosophiae sacramentum est. Plane  quidem villas opipare exstruunt et domos ditissime exornant et familias numerosissime conparant. Sed in istis omnibus tanta adfluentia rerum nihil  est praeterquam ipse dominus pudendum; nec iniuria: cumulata enim habent, quae sedulo percolunt, ipsi autem horridi, indocti incultique circumeunt.  Igitur illa spectes, in quae patrimonia sua profuderunt: amoenissima et exstructissima et ornatissima deprehendas, villas aemulas urbium conditas, domus vice templorum exornatas, familias numerosissimas et calamistratas,  opiparam supellectilem, omnia adfluentia, omnia opulentia, omnia ornata  praeter ipsum dominum, qui solus Tantali vice in suis divitiis inops,  egens, pauper non quidem fluentum illud fugitivum captat et fallacis undae  sitit, sed verae beatitudinis, id est secundae vitae et prudentiae  fortunatissimae, esurit et sitit. Quippe non intellegit aeque divites  spectari debere ut equos mercamur.