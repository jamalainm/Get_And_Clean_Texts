[7, 2] quomodo ergo imber suggerere potest  amnibus uires, qui summam humum tinguit? Pars maior eius  per fluminum alueos in mare aufertur; exiguum est quod sorbeat  terra, nec id seruat: aut enim arida est et absumit in se quicquid  infusum est, aut satiata, si quid supra desiderium cecidit,  excludit, et ideo primis imbribus non augentur amnes, quia totos  in se terra sitiens trahit.