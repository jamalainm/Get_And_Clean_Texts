V . [ 12 ] -Non mihi videtur ad beate vivendum satis posse virtutem. - At hercule Bruto meo videtur, cuius ego iudicium, pace tua dixerim, longe antepono tuo. - Non dubito, nec id nunc agitur, tu illum quantum ames, sed hoc, quod mihi dixi videri, quale sit, de quo a te disputari volo. - Nempe negas ad beate vivendum satis posse virtutem? - Prorsus nego. - Quid? ad recte honeste laudabiliter, postremo ad bene vivendum satisne est praesidi in virtute? - Certe satis. - Potes igitur aut, qui male vivat, non eum miserum dicere aut, quem bene fateare, eum negare beate vivere? - Quidni possim? nam etiam in tormentis recte honeste  laudabiliter et ob eam rem bene vivi potest, dum modo intellegas, quid nunc  dicam 'bene'. Dico enim constanter graviter sapienter fortiter. Haec etiam in  eculeum coiciuntur, quo vita non adspirat beata.