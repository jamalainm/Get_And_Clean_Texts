[ 10 ]  Haud procul inde Uscana oppidum finium imperiique Persei erat. decem milia ciuium habebat et modicum custodiae causa Cretensium praesidium.  Inde nuntii ad Claudium occulti ueniebant, si propius copias admouisset, paratos fore, qui proderent urbem.  Et operae pretium esse: non se amicosque tantum, sed etiam milites praeda expleturum.  Spes cupiditati admota ita occaecauit animum, ut nec ex iis qui uenerant quemquam retineret nec obsides, pignus futuros afore fraudem agendae rei, posceret nec mitteret exploratum nec fidem acciperet.  Die tantum statuta profectus a Lychnido duodecim milia ab urbe, ad quam tendebat, posuit castra.  Quarta inde uigilia signa mouit mille ferme ad praesidium castrorum relictis.  Inconpositi, longo agmine effusi, infrequentes, cum nocturnus error dissiparet, ad urbem peruenerunt.  Creuit neclegentia, postquam neminem armatum in muris uiderunt.  Ceterum, ubi primum sub ictu teli fuerunt, duabus simul portis erumpitur; et ad clamorem erumpentium ingens strepitus e muris ortus ululantium mulierum cum crepitu undique aeris, et incondita multitudo turba inmixta seruili uariis uocibus personabat.  Hic tam multiplex undique obiectus terror effecit, ne sustinere primam procellam eruptionis Romani possent.  Itaque fugientes plures quam pugnantes interempti sunt; uix duo milia hominum cum ipso legato in castra perfugerunt.  Quo longius iter in castra erat, eo pluris fessos consectandi hostibus copia fuit.  Ne moratus quidem in castris Appius, ut suos dissipatos fuga colligeret, quae res palatis per agros saluti fuisset, ad Lychnidum protinus reliquias cladis reduxit.