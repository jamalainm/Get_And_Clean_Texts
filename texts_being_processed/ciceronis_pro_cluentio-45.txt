XXXII.  87. An ut praevaricaretur?  Iam id quoque ad corrumpendum iudicium pertinet.  Sed quid opus erat ad eam rem iudice sequestre?  et omnino quam ob rem tota ista res per Staienum potius, hominem ab utroque alienissimum, sordidissimum, turpissimum, quam per bonum aliquem virum ageretur et amicum necessariumque communem?  Sed quid ego haec pluribus quasi de re obscura disputo, cum ipsa pecunia quae Staieno data est numero ac summa sua non modo quanta fuerit, sed etiam ad quam rem fuerit ostendat?  Sedecim dico iudices, ut Oppianicus absolveretur, corrumpendos fuisse: ad Staienum sescenta quadraginta milia nummum esse delata.  Si, ut tu dicis, gratiae conciliandae causa, quadraginta istorum accessio milium quid valet?  si, ut nos dicimus, ut quadragena milia sedecim iudicibus darentur, non Archimedes melius potuit discribere.