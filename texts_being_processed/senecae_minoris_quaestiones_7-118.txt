[32, 3] At quanta cura laboratur, ne cuius pantomimi nomen  intercidat! Stat per successores Pyladis et Bathylli domus, harum  artium multi discipuli sunt multique doctores; priuatum urbe tota  sonat pulpitum; in hoc mares, in hoc feminae tripudiant: mares inter  se uxoresque contendunt uter det latus mollius. Deinde sub  persona cum diu trita frons est, transitur ad galeam.