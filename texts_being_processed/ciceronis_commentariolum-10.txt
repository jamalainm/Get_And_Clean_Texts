X.  Et quoniam in amicorum studiis haec omnis oratio versatur, qui locus in hoc genere cavendus sit praetermittendum non videtur. Fraudis atque  insidiarum et perfidiae plena sunt omnia. Non est huius temporis perpetua  illa de hoc genere disputatio, quibus rebus benevolus et simulator  diiudicari possit; tantum est huius temporis admonere. Summa tua virtus  eosdem homines et simulare tibi se esse amicos et invidere coegit. Quam ob  rem Epicharmeion illud teneto, nervos atque artus esse sapientiae non  temere credere, et, cum tuorum amicorum studia constitueris, tum etiam  obtrectatorum atque adversariorum rationes et genera cognoscito. Haec tria  sunt: unum quos laesisti, alterum qui sine causa non amant, tertium qui  competitorum valde amici sunt. Quos laesisti, cum contra eos pro amico  diceres, iis te plane purgato, necessitudines commemorato, in spem adducito  te in eorum rebus, si se in amicitiam contulerint, pari studio atque  officio futurum. Qui sine causa non amant, eos aut beneficio aut spe aut  significando tuo erga illos studio dato operam ut de illa animi pravitate  deducas. Quorum voluntas erit abs te propter competitorum amicitias  alienior, iis quoque eadem inservito ratione qua superioribus et, si  probare poteris, te in eos ipsos competitores tuos benevolo esse animo  ostendito.