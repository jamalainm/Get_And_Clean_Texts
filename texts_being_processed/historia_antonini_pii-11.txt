XI.   Amicis suis in imperio suo non aliter usus est quam privatus, quia et ipsi numquam de eo cum libertis per fumum aliquid vendiderunt ; si quidem libertis suis severissime usus est.  2 Amavit histrionum artes.  Piscando se et venando multum oblectavit et deambulatione cum amicis atque sermone.  Vindemias privati modo cum amicis agebat.  3 Rhetoribus et philosophis per omnes provincias et honores et salaria detulit.  Orationes plerique alienas esse dixerunt, quae sub eius nomine feruntur; Marius Maximus eius proprias fuisse dicit.  4 Convivia cum amicis et privata communicavit et publica 5 nec ullum sacrificium per vicarium fecit, nisi cum aeger fuit.  6 Cum sibi et filiis honores peteret, omnia quasi privatus fecit.  7 Frequentavit et ipse amicorum suorum convivia.  8 Inter alia etiam hoc civilitatis eius praecipuum argumentum est, quod, cum domum Homulli visens miransque columnas porphyreticas requisset, unde eas haberet, atque Homullus ei dixisset : "cum in domum alienam veneris, et mutus et surdus esto", patienter tulit.  Cuius Homulli multa ioca semper patienter accepit.