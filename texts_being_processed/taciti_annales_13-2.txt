[ 2 ]  Ibaturque in caedes, nisi Afranius Burrus et Annaeus Seneca obviam issent.  hi rectores imperatoriae iuventae et, rarum in societate potentiae, concordes, diversa arte ex aequo pollebant, Burrus militaribus curis et severitate morum, Seneca praeceptis eloquentiae et comitate honesta, iuvantes in vicem, quo facilius lubricam principis aetatem, si virtutem aspernaretur, voluptatibus concessis retinerent. certamen utrique unum erat contra ferociam Agrippinae, quae cunctis malae dominationis cupidinibus flagrans habebat in partibus Pallantem, quo auctore Claudius nuptiis incestis et adoptione exitiosa semet perverterat. sed neque Neroni infra servos ingenium, et Pallas tristi adrogantia modum liberti egressus taedium sui moverat.  propalam tamen omnes in eam honores cumulabantur, signumque more militiae petenti tribuno dedit optimae matris.  decreti et a senatu duo lictores, flamonium Claudiale, simul Claudio censorium funus et mox consecratio.