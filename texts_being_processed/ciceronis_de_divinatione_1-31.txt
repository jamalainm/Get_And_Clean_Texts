XXIV  48  Haec de  Indis et magis; redeamus ad somnia. Hannibalem Coelius scribit, cum columnam  auream, quae esset in fano Iunonis Laciniae, auferre vellet dubitaretque utrum  ea solida esset an extrinsecus inaurata, perterebravisse, cumque solidam  invenisset, statuisse tollere. Ei secundum quietem visam esse Iunonem praedicere  ne id faceret, minarique, si fecisset, se curaturam ut eum quoque oculum, quo  bene videret, amitteret; idque ab homine acuto non esso neglectum; itaque ex eo  auro, quod exterebratum esset, buculam curasse faciendam et eam in summa columna  conlocavisse.  49  Hoc item in Sileni, quem Coelius sequitur,  Graeca historia est (is autem diligentissume res Hannibalis persecutus est):  Hannibalem, cum cepisset Saguntum, visum esse in somnis a Iove in deorum  concilium vocari; quo cum venisset, Iovem imperavisse, ut Italiae bellum  inferret, ducemque ei unum e concilio datum, quo illum utentem cum exercitu  progredi coepisse; tum ei ducem illum praecepisse ne respiceret; illum autem id  diutius facere non potuisse elatumque cupiditate respexisse; tum visam beluam  vastam et immanem circumplicatam serpentibus, quacumque incederet, omnia  arbusta, virgulta, tecta pervertere, et eum admiratum quaesisse de deo quodnam  illud esset tale monstrum, et deum respondisse vastitatem esse Italiae  praecepisseque ut pergeret protinus, quid retro atque a tergo fieret ne  laboraret.   50  Apud Agathoclem scriptum in historia est  Hamilcarem Karthaginiensem, cum oppugnaret Syracusas, visum esse audire vocem se  postridie cenaturum Syracusis; cum autem is dies inluxisset, magnam seditionem  in castris eius inter Poenos et Siculos milites esse factam; quod cum sensissent  Syracusani, improviso eos in castra inrupisse Hamilcaremque ab iis vivum esse  sublatum: ita res somnium comprobavit. Plena exemplorum est historia, tum  referta vita communis.   51  At vero P. Decius ille Quinti filius, qui  primus e Deciis consul fuit, cum esset tribunus militum M. Valerio A. Cornelio,  consulibus, a Samnitibusque premeretur noster exercitus, cum pericula proeliorum  iniret audacius monereturque, ut cautior esset, dixit, quod exstat in annalibus,  sibi in somnis visum esse, cum in mediis hostibus versaretur, occidere cum  maxuma gloria. Et tum quidem incolumis exercitum obsidione liberavit; post  triennium autem, cum consul esset, devovit se et in aciem Latinorum inrupit  armatus. Quo eius facto superati sunt et deleti Latini. Cuius mors ita gloriosa  fuit, ut eandem concupisceret filius.