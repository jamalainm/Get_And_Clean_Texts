VII.   Tener adhuc necdum matura pueritia circensibus ludis Troiam constantissime favorabiliterque lusit.  Undecimo aetatis anno a Claudio adoptatus est Annaeoque Senecae iam tunc senatori in disciplinam traditus.  Ferunt Senecam proxima nocte visum sibi per quietem C.  Caesari praecipere, et fidem somnio Nero brevi fecit prodita immanitate naturae quibus primum potuit experimentis.  Namque Britannicum fratrem, quod se post adoptionem Ahenobarbum ex consuetudine salutasset, ut subditivum apud patrem arguere conatus est.  Amitam autem Lepidam ream testimonio coram afflixit gratificans matri, a qua rea premebatur.  Deductus in Forum tiro populo congiarium, militi donativum proposuit indictaque decursione praetorianis scutum sua manu praetulit; exin patri gratias in senatu egit.  Apud eundem consulem pro Bononiensibus Latine, pro Rhodiis atque Iliensibus Graece verba fecit.  Auspicatus est et iuris dictionem praefectus urbi sacro Latinarum, celeberrimis patronis non tralaticias, ut assolet, et brevis, sed maximas plurimasque postulationes certatim ingerentibus, quamvis interdictum a Claudio esset.  Nec multo post duxit uxorem Octaviam ediditque pro Claudi salute circenses et venationem.