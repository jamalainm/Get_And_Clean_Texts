X Quid scammoneae radix ad purgandum, quid  aristolochia ad morsus serpentium possit, quae nomen ex inventore repperit, rem  ipsam inventor ex somnio - posse video, quod satis est; cur possit, nescio. Sic  ventorum et imbrium signa, quae dixi, rationem quam habeant non satis perspicio;  vim et eventum agnosco, scio, adprobo. Similiter, quid fissum in extis, quid  fibra valeat, accipio; quae causa sit, nescio. Atque horum quidem plena vita  est; extis enim omnes fere utuntur. Quid? de fulgurum vi dubitare num possumus?  Nonne cum multa alia mirabilia, tum illud in primis: cum Summanus in fastigio  Iovis optumi maxumi, qui tum erat fictilis, e caelo ictus esset nec usquam eius  simulacri caput inveniretur, haruspices in Tiberim id depulsum esse dixerunt,  idque inventum est eo loco, qui est ab haruspicibus demonstratus.