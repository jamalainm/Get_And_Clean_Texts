VI.    Nero natus est Anti post VIIII.  mensem quam Tiberius excessit,  XVIII.  Kal.  Ian.  tantum quod exoriente sole, paene ut radiis prius quam terra contingeretur.  De genitura eius statim multa et formidulosa multis coniectantibus praesagio fuit etiam Domiti patris vox, inter gratulationes amicorum negantis quicquam ex se et Agrippina nisi detestabile et malo publico nasci potuisse.  Eiusdem futurae infelicitates signum evidens die lustrico exstitit; nam C.  Caesar,  rogante sorore ut infanti quod vellet nomen daret, intuens Claudium patruum suum, a quo mox principe Nero adoptatus est, eius se dixit dare, neque ipse serio sed per iocum et aspernante Agrippina, quod tum Claudius inter ludibria aulae erat.