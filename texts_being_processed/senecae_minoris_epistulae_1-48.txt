[10]  Sed iam  debeo  epistulam includere.  'Sic'  inquis 'sine  ullo ad  me peculio  veniet'?  Noli  timere: aliquid  secum  fert.  Quare aliquid  dixi? multum. Quid  enim hac voce  praeclarius quam illi trado  ad te perferendam? 'Malum est in necessitate vivere, sed in necessitate vivere necessitas nulla est'.  Quidni nulla sit?  patent undique  ad libertatem viae  multae, breves faciles. Agamus  deo gratias quod nemo in  vita teneri potest: calcare ipsas necessitates licet.  [11] 'Epicurus'  inquis 'dixit: quid  tibi cum alieno'? Quod verum est meum  est; perseverabo Epicurum tibi ingerere, ut isti qui in verba iurant nec quid  dicatur aestimant, sed a quo, sciant quae optima sunt esse communia. Vale.