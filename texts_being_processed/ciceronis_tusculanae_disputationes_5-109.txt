[ 99 ]  Civitates quaedam universae more doctae parsimonia delectantur, ut de Lacedaemoniis  paulo ante diximus. Persarum a Xenophonte victus exponitur, quos negat ad  panem adhibere quicquam praeter nasturcium. Quamquam, si quaedam etiam suaviora  natura desideret, quam multa ex terra arboribusque gignuntur cum copia facili,  tum suavitate praestanti! Adde siccitatem, quae consequitur hanc continentiam in  victu, adde integritatem valetudinis, confer sudantis ructantis refertos epulis  tamquam opimos boves: [ 100 ] tum intelleges, qui voluptatem maxime sequantur, eos minime consequi, iucunditatemque victus esse in desiderio, non in satietate.