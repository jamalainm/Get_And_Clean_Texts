XXX. [ 64 ] Sed aegritudini, de qua satis est disputatum, finitimus est metus, de quo pauca dicenda sunt.  Est enim metus, ut aegritudo praesentis, sic ille futuri mali.  Itaque non nulli aegritudinis partem quandam metum esse dicebant, alii autem metum praemolestiam appellabant, quod esset quasi dux consequentis molestiae.  Quibus igitur rationibus instantia feruntur, eisdem contemnuntur sequentia. Nam videndum est in utrisque, ne quid humile summissum molle ecfeminatum fractum abiectumque faciamus.  Sed quamquam de ipsius metus inconstantia inbecillitate levitate dicendum est, tamen multum prodest ea, quae metuuntur, ipsa contemnere.  Itaque sive casu accidit sive consilio, percommode factum est, quod eis de rebus quae maxime metuuntur, de morte et de dolore, primo et proxumo die disputatum est.  Quae si probata sunt, metu magna ex parte liberati sumus.