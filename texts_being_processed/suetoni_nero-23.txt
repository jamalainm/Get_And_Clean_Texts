XXI.   Cum magni aestimaret cantare etiam Romae, Neroneum agona ante praestitutam diem revocavit flagitantibusque cunctis caelestem vocem respondit quidem in hortis se copiam volentibus facturum, sed adiuvante vulgi preces etiam statione militum, quae tunc excubabat,  repraesentaturum se pollicitus est libens; ac sine mora nomen suum in albo profitentium citharoedorum iussit ascribi sorticulaque in urnam  cum ceteris demissa intravit ordine suo, simul praefecti praetorii  citharam sustinentes, post tribuni militum iuxtaque amicorum intimi.  Utque constitit, peracto principio, Niobam se cantaturum per Cluvium  Rufum consularem pronuntiavit et in horam fere decimam perseveravit  coronamque eam et reliquam certaminis partem in annum sequentem  distulit, ut saepius canendi occasio esset.  Quod cum tardum videretur,  non cessavit identidem se publicare.  Dubitavit etiam an privatis spectaculis operam inter scaenios daret quodam praetorum sestertium  decies offerente.  Tragoedias quoque cantavit personatus heroum deorumque, item heroidum ac dearum, personis effectis ad similitudinem oris sui et feminae, prout quamque diligeret.  Inter cetera cantavit Canacen parturientem, Oresten matricidam, Oedipodem excaecatum,  Herculem insanum.  In qua fabula fama est tirunculum militem positum ad custodiam aditus, cum eum ornari ac vinciri catenis, sicut argumentum postulabat, videret, accurrisse ferendae opis gratia.