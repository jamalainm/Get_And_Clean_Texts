[19] Insequenti anno Valerio Marco et Otacilio Crasso consulibus in Sicilia a Romanis res magnae gestae sunt.   Tauromenitani, Catinenses et praeterea quinquaginta civitates in fidem acceptae.   Tertio anno in Sicilia contra Hieronem, regem Siculorum, bellum paratum est.   Is cum omni nobilitate Syracusanorum pacem a Romanis impetravit deditque argenti ducenta talenta.   Afri in Sicilia victi sunt et de his secundo Romae triumphatum est.