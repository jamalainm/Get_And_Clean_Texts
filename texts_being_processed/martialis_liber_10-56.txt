Sidera iam Tyrius Phrixei respicit agni         Taurus, et alternum Castora fugit hiems;  Ridet ager, vestitur humus, vestitur et arbor,         Ismarium paelex Attica plorat Ityn.  Quos, Faustine, dies, qualem tibi Roma Ravennam                             5         Abstulit! o soles, o tunicata quies!  O nemus, o fontes solidumque madentis harenae         Litus et aequoreis splendidus Anxur aquis,  Et non unius spectator lectulus undae,         Qui videt hinc puppes fluminis, inde maris!                             10  Sed nec Marcelli Pompeianumque, nec illic         Sunt triplices thermae, nec fora iuncta quater,  Nec Capitolini summum penetrale Tonantis,         Quaeque nitent caelo proxima templa suo.  Dicere te lassum quotiens ego credo Quirino:                             15         'Quae tua sunt, tibi habe: quae mea, redde mihi'.