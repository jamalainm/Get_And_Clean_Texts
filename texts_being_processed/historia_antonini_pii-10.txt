X.  1 Mensem Septembrem atque Octobrem Antoninum atque Faustinum appellandos decrevit senatus, sed id Antoninus respuit.  2 Nuptias filiae suae Faustinae, cum Marco Antonino eam coniungeret, usque ad donativum militum celeberrimas fecit.  3 Verum Antoninum post quaesturam consulem fecit.  4 Cum Apollonium, quem e Calchide acciverat, ad Tiberianam domum, in qua habitabat, vocasset, ut ei Marcum Antoninum traderet, atque ille dixisset "non magister ad discipulum debet venire, sed discipulus ad magistrum", risit eum dicens: "facilius fuit Apollonio a Calchide Romam venire quam a domo sua in palatium". cuius avaritiam etiam in mercedibus notavit.  5 Inter argumenta pietatis eius et hoc habetur, quod, cum Marcus mortuum educatorem suum fleret vocareturque ab aulicis ministris ab ostentatione pietatis, ipse dixerit: "permittite", inquit, "illi, ut homo sit.  Neque enim vel philosophia vel imperium tollit affectus".  6 Praefectos suos et locupletavit et ornamentis consularibus donavit.  7 Si quos repetundarum damnavit, eorum liberis bona paterna restituit, ea tamen lege, ut illi provincialibus redderent, quod parentes acceperant.  8 Ad indulgentias pronissimus fuit.  9 Edita munera, in quibus elephantos et corocottas et tigrides et rhinocerontes, crocodillos etiam atque hippopotamos et omnia ex toto orbe terrarum cum tigridibus exhibuit. centum etiam leones una missione edidit.
