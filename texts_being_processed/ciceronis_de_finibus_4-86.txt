Videsne igitur  Zenonem tuum cum Aristone verbis concinere, re dissidere, cum Aristotele et  illis re consentire, verbis discrepare? cur igitur, cum de re conveniat, non  malumus usitate loqui? aut doceat paratiorem me ad contemnendam pecuniam fore,  si illam in rebus praepositis quam si in bonis duxero, fortioremque in patiendo  dolore, si eum asperum et difficilem perpessu et contra naturam esse quam si  malum dixero.