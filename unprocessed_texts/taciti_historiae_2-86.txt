[ 86 ]  At in Pannonia tertia decima legio ac septima Galbiana, dolorem iramque Bedriacensis pugnae retinentes, haud cunctanter
Vespasiano accessere, vi praecipua Primi Antonii. is legibus nocens et tempore
Neronis falsi damnatus inter alia belli mala senatorium ordinem reciperaverat.
praepositus a Galba septimae legioni scriptitasse Othoni credebatur, ducem se
partibus offerens; a quo neglectus in nullo Othoniani belli usu fuit. labantibus
Vitellii rebus Vespasianum secutus grande momentum addidit, strenuus manu,
sermone promptus, serendae in alios invidiae artifex, discordiis et seditionibus
potens, raptor, largitor, pace pessimus, bello non spernendus. iuncti inde Moesici ac
Pannonici exercitus Dalmaticum militem traxere, quamquam consularibus legatis
nihil turbantibus. Tampius Flavianus Pannoniam, Pompeius Silvanus Dalmatiam
tenebant, divites senes; sed procurator aderat Cornelius Fuscus, vigens aetate, claris
natalibus. prima iuventa quietis cupidine senatorium ordinem exuerat; idem pro
Galba dux coloniae suae, eaque opera procurationem adeptus, susceptis Vespasiani
partibus acerrimam bello facem praetulit: non tam praemiis periculorum quam
ipsis periculis laetus pro certis et olim partis nova ambigua ancipitia malebat. igitur
movere et quatere, quidquid usquam aegrum foret, adgrediuntur. scriptae in
Britanniam ad quartadecimanos, in Hispaniam ad primanos epistulae, quod utraque
legio pro Othone, adversa Vitellio fuerat; sparguntur per Gallias litterae;
momentoque temporis flagrabat ingens bellum, Illyricis exercitibus palam
desciscentibus, ceteris fortunam secuturis.