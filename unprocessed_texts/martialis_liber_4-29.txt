Obstat, care Pudens, nostris sua turba libellis 
     lectoremque frequens lassat et implet opus. 
Rara iuuant: primis sic maior gratia pomis, 
     hibernae pretium sic meruere rosae; 
sic spoliatricem commendat fastus amicam               5 
     ianua nec iuuenem semper aperta tenet. 
Saepius in libro numeratur Persius uno 
     quam leuis in tota Marsus Amazonide. 
Tu quoque de nostris releges quemcumque libellis, 
     esse puta solum: sic tibi pluris erit.               10