[ 60 ] Condicionem temporum illorum
etiam per haec aestimare quivis possit. Nam neque caede vulgata statim
creditum est, fuitque suspicio ab ipso Gaio famam caedis simulatam et
emissam, ut eo pacto hominum erga se mentes deprehenderet; neque
coniurati cuiquam imperium destinaverunt; et senatus in asserenda
libertate adeo consensit, ut consules primo non in curiam, quia Iulia
vocabatur, sed in Capitolium convocarent, quidam vero sententiae loco
abolendam Caesarum memoriam ac diruenda templa censuerint. Observatum
autem notatumque est in primis Caesares omnes, quibus Gai praenomen
fuerit, ferro perisse, iam inde ab eo, qui Cinnanis temporibus sit
occisus.