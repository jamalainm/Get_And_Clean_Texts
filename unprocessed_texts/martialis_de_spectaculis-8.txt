Qualiter in Scythica religatus rupe Prometheus 
     adsiduam nimio pectore pauit auem, 
nuda Caledonia sic uiscera praebuit urso 
     non falsa pendens in cruce Laureolus. 
Viuebant laceri membris stillantibus artus                5 
     inque omni nusquam corpore corpus erat. 
Denique supplicium dignum tulit: ille parentis 
     uel domini iugulum foderat ense nocens, 
templa uel arcano demens spoliauerat auro, 
     subdiderat saeuas uel tibi, Roma, faces.                10 
Vicerat antiquae sceleratus crimina famae, 
     in quo, quae fuerat fabula, poena fuit.