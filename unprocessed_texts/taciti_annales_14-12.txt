[ 12 ]  Miro tamen certamine procerum decernuntur supplicationes apud
omnia pulvinaria, utque Quinquatrus, quibus apertae insidiae essent, ludis annuis
celebrarentur, aureum Minervae simulacrum in curia et iuxta principis imago
statuerentur, dies natalis Agrippinae inter nefastos esset. Thrasea Paetus silentio vel
brevi adsensu priores adulationes transmittere solitus exi[i] tum senatu, ac sibi causam
periculi fecit, ceteris libertatis initium non praebuit. prodigia quoque crebra et inrita
intercessere: anguem enixa mulier, et alia in concubitu mariti fulmine exanimata; iam
sol repente obscuratus et tactae de caelo quattuordecim urbis regiones. quae adeo sine
cura deum eveniebant, ut multos post[ea] annos Nero imperium et scelera
continuaverit. ceterum quo gravaret invidiam matris eaque demota auctam lenitatem
suam testificaretur, feminas inlustres Iuniam et Calpurniam, praetura functos
Valerium Capitonem et Licinium Gabolum sedibus patriis reddidit, ab Agrippina olim
pulsos. etiam Lolliae Paulinae cineres reportari sepulcrumque exstrui permisit;
quosque ipse nuper relegaverat Iturium et Calvisium poena exsolvit. nam Silana fato
functa erat, longinquo ab exilio Tarentum regressa labante iam Agrippina, cuius
inimicitiis conciderat, vel [tamen] mitigata.