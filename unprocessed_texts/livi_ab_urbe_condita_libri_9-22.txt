Inter haec Satricani ad Samnites defecerunt, et Fregellae colonia necopinato adventu Samnitium혰fuisse et Satricanos cum iis satis constat혰nocte occupata est. Timor inde mutuus utrosque usque ad lucem quietos tenuit; lux pugnae initium fuit, quam aliquamdiu aequam혰et quia pro aris ac focis dimicabatur et quia ex tectis adiuvabat imbellis multitudo혰tamen Fregellani sustinuerunt; fraus deinde rem inclinavit, quod vocem audiri praeconis passi sunt incolumem abiturum qui arma posuisset. Ea spes remisit a certamine animos et passim arma iactari coepta. Pertinacior pars armata per aversam portam erupit tutiorque eis audacia fuit quam incautus ad credendum ceteris pavor, quos circumdatos igni nequiquam deos fidemque invocantes Samnites concremaverunt.