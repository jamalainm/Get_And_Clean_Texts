[ 11 ]  Imperio stabilito nihil antiquius duxit quam id biduum, quo de
mutando rei p. statu haesitatum erat, memoriae eximere.  Omnium itaque factorum
dictorumque in eo veniam et oblivionem in perpetuum sanxit ac praestitit, tribunis modo ac
centurionibus paucis e coniuratorum in Gaium numero interemptis, exempli simul causa et
quod suam quoque caedem depoposcisse cognoverat.  Conversus hinc ad officia pietatis ius
iurandum neque sanctius sibi neque crebrius instituit quam per Augustum.  Aviae Liviae
divinos honores et circensi pompa currum elephantorum Augustino similem decernenda
curavit; parentibus inferias publicas, et hoc amplius patri circenses annuos natali die, matri
carpentum, quo per circum duceretur, et cognomen Augustae ab viva recusatum.  At in fratris
memoriam per omnem occasionem celebratam comoediam quoque Graecam Neapolitano
certamine docuit ac de sententia iudicum coronavit.  Ne Marcum quidem Antonium
inhonoratum ac sine grata mentione transmisit, testatus quondam per edictum, tanto
impensius petere se ut natalem patris Drusi celebrarent, quod idem esset et aui sui
Antoni.  Tiberio marmoreum arcum iuxta Pompei theatrum, decretum quidem olim a
senatu verum omissum, peregit.  Gai quoque etsi acta omnia rescidit, diem tamen necis,
quamvis exordium principatus sui, vetuit inter festos referri.