36. Sed et calicis positio habet
momentum. In rectum et ad libram conlocatus modum servat, ad cursum aquae
oppositus et devexus amplius rapit, ad latus praetereuntis aquae conversus
et supinus, id est ad haustum pronior, segniter et exiguum sumit. Est autem
calix modulus aeneus, qui rivo vel castello induitur; huic fistulae applicantur.
Longitudo eius habere debet digitos non minus duodecim, lumen capacitatem
quanta imperata fuerit. Excogitatus videtur, quoniam rigor aeris difficilior
ad flexum non temere potest laxari vel coartari.