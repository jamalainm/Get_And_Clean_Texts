IX.   Orsus hinc a pietatis ostentatione Claudium apparatissimo funere elatum laudavit et consecravit.  Memoriae Domiti patris honores maximos habuit.  Matri summam omnium rerum privatarum publicarumque permisit.  Primo etiam imperii die signum excubanti tribuno dedit "optimam matrem" ac deinceps eiusdem saepe lectica per publicum simul vectus est.  Antium coloniam deduxit ascriptis veteranis e praetorio additisque per domicilii translationem ditissimis primipilarium; ubi et portum operis sumptuosissimi fecit.