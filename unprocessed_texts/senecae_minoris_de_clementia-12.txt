1. Longius videtur recessisse a proposito oratio mea, at mehercules rem ipsam premit.  Nam si,
quod adhuc colligit, tu animus rei publicae tuae es, illa corpus tuum, vides, ut puto, quam
necessaria sit clementia; tibi enim parcis, cum videris alteri parcere.  Parcendum itaque est
etiam improbandis civibus non aliter quam membris languentibus, et, si quando misso sanguine
opus est, sustinenda est manus, ne ultra, quam necesse sit, incidat.  2. Est ergo, ut dicebam,
clementia omnibus quidem hominibus secundum naturam, maxime tamen decora imperatoribus,
quanto plus habet apud illos, quod servet, quantoque in maiore materia apparet.  Quantulum
enim nocet privata crudelitas! principum saevitia bellum est.  3. Cum autem virtutibus inter se
sit concordia nec ulla altera melior aut honestior sit, quaedam tamen quibusdam personis aptior
est.  Decet magnanimitas quemlibet mortalem, etiam illum, infra quem nihil est; quid enim
maius aut fortius quam malam fortunam retundere? Haec tamen magnanimitas in bona fortuna
laxiorem locum habet meliusque in tribunali quam in plano conspicitur.