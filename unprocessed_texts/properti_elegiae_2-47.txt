QVAERIS, cur veniam tibi tardior? aurea Phoebi 
    porticus a magno Caesare aperta fuit. 
tantam erat in speciem Poenis digesta columnis, 
    inter quas Danai femina turba senis. 
hic equidem Phoebo visus mihi pulchrior ipso 
    marmoreus tacita carmen hiare lyra; 
atque aram circum steterant armenta Myronis, 
    quattuor artificis, vivida signa, boves. 
tum medium claro surgebat marmore templum, 
    et patria Phoebo carius Ortygia: 
in quo Solis erat supra fastigia currus; 
    et valvae, Libyci nobile dentis opus, 
altera deiectos Parnasi vertice Gallos, 
    altera maerebat funera Tantalidos. 
deinde inter matrem deus ipse interque sororem 
    Pythius in longa carmina veste sonat.