[3,2] Nobis autem ignorantibus uerum 
omnia terribiliora sunt, utique quorum metum raritas auget: 
leuius accidunt familiaria, at ex insolito formido maior est. 
Quare autem quicquam nobis insolitum est? Quia naturam 
oculis, non ratione, comprehendimus nec cogitamus quid illa 
facere possit, sed tantum quid fecerit. Damus itaque huius 
neglegentiae poenas tamquam nouis territi, cum illa non sint noua 
sed insolita.