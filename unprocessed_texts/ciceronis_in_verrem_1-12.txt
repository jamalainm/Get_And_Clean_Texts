Videt ad ipsum fornicem Fabianum in turba Verrem:  appellat hominem, et ei voce maxima gratulatur:  ipsi Hortensio, qui consul erat factus, propinquis necessariisque eius, qui tum aderant, verbum nullum facit:  cum hoc consistit; hunc amplexatur; hunc iubet sine cura esse.  "Renuntio," inquit, "tibi, te hodiernis comitiis esse absolutum." Quod cum tam multi homines honestissimi audissent, statim ad me defertur:  immo vero, ut quisque me viderat, narrabat.  Aliis illud indignum, aliis ridiculum, videbatur:  ridiculum eis qui istius causam in testium fide, in criminum ratione, in iudicum potestate, non in comitiis consularibus, positam arbitrabantur:  indignum eis, qui altius aspiciebant, et hanc gratulationem ad iudicium corrumpendum spectare videbant.  Etenim sic ratiocinabantur, sic honestissimi homines inter se et mecum loquebantur:  aperte iam et perspicue nulla esse iudicia.  Qui reus pridie iam ipse se condemnatum putabat, is, postea quam defensor eius consul est factus, absolvitur! Quid igitur?  quod tota Sicilia, quod omnes Siculi, omnes negotiatores, omnes publicae privataeque litterae Romae sunt, nihilne id valebit?  nihil, invito consule designato! Quid?  iudices non crimina, non testis, non existimationem populi Romani sequentur?  Non:  omnia in unius potestate ac moderatione vertentur.