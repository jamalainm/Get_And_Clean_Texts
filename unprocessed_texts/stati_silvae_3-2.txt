Tibi certe, Polli dulcissime et hac cui tam fideliter 
inhaeres quiete dignissime, non habeo diu probandam 
libellorum istorum temeritatem, cum scias multos ex illis 
in sinu tuo subito natos et hanc audaciam stili nostri 
frequenter expaveris, quotiens in illius facundiae tuae 
penetrali seductus altius litteras intro et in omnis a te 
studiorum sinus ducor. securus itaque tertius hic Silvarum 
nostrarum liber ad te mittitur. habuerat quidem et secundus te testem, sed hic habet auctorem. nam primum limen 
eius Hercules Surrentinus aperit, quem in litore tuo consecratum, statim ut videram, his versibus adoravi. sequitur 
libellus quo splendidissimum et mihi iucundissimum iuvenem Maecium Celerem, a sacratissimo imperatore missum 
ad legionem Syriacam, quia sequi non poteram, sic prosecutus sum. merebatur et Claudi Etrusci mei pietas aliquod
ex studiis nostris solacium, cum lugeret veris (quod iam 
rarissimum est) lacrimis senem patrem. Earinus praeterea, 
Germanici nostri libertus scis quamdiu desiderium eius 
moratus sim, cum petisset ut capillos suos quos cum gemmata pyxide et speculo ad Pergamenum Asclepium mittebat, versibus dedicarem. summa est ecloga qua mecum 
secedere Neapolim Claudiam meam exhortor. hic, si verum 
dicimus, sermo est, et quidem securus ut cum uxore et qui 
persuadere malit quam placere. huic praecipue libello 
favebis cum scias hanc destinationem quietis meae tibi  
maxime intendere meque non tam in patriam quam ad 
te secedere. vale.