[ 52 ] Dilexit et reginas, inter quas Eunoen Mauram
Bogudis uxorem, cui maritoque eius plurima et immensa tribuit, ut Naso
scripsit; sed maxime Cleopatram, cum qua et convivia in primam lucem
saepe protraxit et eadem nave thalamego paene Aethiopia tenus Aegyptum
penetravit, nisi exercitus sequi recusasset, quam denique accitam in
urbem non nisi maximis honoribus praemiisque auctam remisit filiumque
natum appellare nomine suo passus est. Quem quidem nonnulli Graecorum
similem quoque Caesari et forma et incessu tradiderunt. M. Antonius
adgnitum etiam ab eo senatui adfirmavit, quae scire C. Matium et C.
Oppium reliquosque Caesaris amicos; quorum Gaius Oppius, quasi plane
defensione ac patrocinio res egeret, librum edidit, non esse Caesaris
filium, quem Cleopatra dicat. Helvius Cinna tr. pl. plerisque confessus
est habuisse se scriptam paratamque legem, quam Caesar ferre iussisset
cum ipse abesset, uti uxores liberorum quaerendorum causa quas et quot
uellet ducere liceret. At ne cui dubium omnino sit et impudicitiae et
adulteriorum flagrasse infamia, Curio pater quadam eum oratione omnium
mulierum virum et omnium virorum mulierem appellat.