IV.  1  Mihi, carissime Serene, nimis uidetur summisisse temporibus se
Athenodorus, nimis cito refugisse. Nec ego negauerim aliquando cedendum, sed
sensim relato gradu et saluis signis, salua militari dignitate: sanctiores
tutioresque sunt hostibus suis qui in fidem cum armis ueniunt.  2  Hoc puto uirtuti
faciendum studiosoque uirtutis: si praeualebit fortuna et praecidet agendi
facultatem, non statim auersus inermisque fugiat, latebras quaerens, quasi ullus
locus sit quo non possit fortuna persequi, sed parcius se inferat officiis et cum
dilectu inueniat aliquid in quo utilis ciuitati sit.  3  Militare non licet: honores
petat. Priuato uiuendum est: sit orator. Silentium indictum est: tacita aduocatione
ciues iuuet. Periculosum etiam ingressu forum est: in domibus, in spectaculis, in
conuiuiis bonum contubernalem, fidelem amicum, temperantem conuiuam agat.
Officia ciuis amisit: hominis exerceat.  4  Ideo magno animo nos non unius urbis
moenibus clusimus, sed in totius orbis commercium emisimus patriamque nobis
mundum professi sumus, ut liceret latiorem uirtuti campum dare. Praeclusum tibi
tribunal est et rostris prohiberis aut comitiis: respice post te quantum
latissimarum regionum pateat, quantum populorum. Numquam ita tibi magna pars
obstruetur, ut non maior relinquatur.  5  Sed uide ne totum istud tuum uitium sit.
Non uis enim nisi consul aut prytanis aut ceryx aut sufes administrare rem
publicam. Quid si militare nolis nisi imperator aut tribunus? Etiam si alii primam
frontem tenebunt, te sors inter triarios posuerit, inde uoce, adhortatione,
exemplo, animo milita: praecisis quoque manibus, ille in proelio inuenit quod
partibus conferat, qui stat tamen et clamore iuuat.  6  Tale quiddam facias: si a
prima te rei publicae parte fortuna summouerit, stes tamen et clamore iuues, et, si
quis fauces oppresserit, stes tamen et silentio iuues. Numquam inutilis est opera
ciuis boni: auditus est uisusque. Vultu, nutu, obstinatione tacita incessuque ipso
prodest.  7  Vt salutaria quaedam citra gustum tactumque odore proficiunt, ita
uirtus utilitatem etiam ex longinquo et latens fundit: siue spatiatur et se utitur suo
iure, siue precarios habet excessus cogiturque uela contrahere, siue otiosa
mutaque est et anguste circumsaepta, siue adaperta, in quocumque habitu est,
proficit. Quid tu parum utile putas exemplum bene quiescentis?  8  Longe itaque
optimum est miscere otium rebus, quotiens actuosa uita impedimentis fortuitis aut
ciuitatis condicione prohibebitur; numquam enim usque eo interclusa sunt omnia,
ut nulli actioni locus honestae sit.