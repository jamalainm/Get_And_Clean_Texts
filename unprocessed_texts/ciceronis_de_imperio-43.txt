[ 43 ] Et quoniam auctoritas quoque in bellis administrandis multum atque in imperio militari valet, certe nemini dubium est quin ea re idem ille imperator plurimum possit.  Vehementer autem pertinere ad bella administranda quid hostes, quid socii de imperatoribus nostris existiment, quis ignorat, cum sciamus homines in tantis rebus, ut aut contemnant aut metuant aut oderint aut ament, opinione non minus et fama quam aliqua ratione certa commoveri?  Quod igitur nomen umquam in orbe terrarum clarius fuit?  cuius res gestae pares?  de quo homine vos,id quod maxime facit auctoritatem,tanta et tam praeclara iudicia fecistis?