[11,1] Nunc (quod promisi) dicendum est quare etesiae 
nos non adiuuent nec quicquam huic conferant causae. Diximus 
ante lucem auram incitari, eandem subsidere, cum illam 
sol attigit. Atqui etesiae ob hoc somniculosi a nautis et delicati 
uocantur quod, ut ait Gallio, "mane nesciunt surgere": eo 
tempore fere incipiunt prodire quo ne pertinax quidem aura est. 
Quod non accideret, si ut auram ita illos comminueret sol.