[9]   Quo protenus perpetrato sorores egregiae domum redeuntes iamque gliscentis invidiae felle fraglantes multa secum sermonibus mutuis  perstrepebant. Sic denique infit altera: "En orba et saeva et iniqua  Fortuna! Hocine tibi complacuit, ut utroque parente prognatae germanae  diversam sortem sustineremus? Et nos quidem quae natu maiore sumus maritis  advenis ancillae deditae extorres et lare et ipsa patria degamus longe  parentum velut exulantes, haec autem novissima, quam fetu satiante  postremus partus effudit, tantis opibus et deo marito potita sit, quae nec  uti recte tanta bonorum copia novit? Vidisti, soror, quanta in domo iacent  et qualia monilia, quae praenitent vestes, quae splendicant gemmae, quantum  praeterea passim calcatur aurum. Quodsi maritum etiam tam formonsum tenet  ut affirmat, nulla nunc in orbe toto felicior vivit. Fortassis tamen  procedente consuetudine et adfectione roborata deam quoque illam deus  maritus efficiet. Sic est hercules, sic se gerebat ferebatque. Iam iam  sursum respicit et deam spirat mulier, quae voces ancillas habet et ventis  ipsis imperat. At ego misera primum patre meo seniorem maritum sortita sum,  dein cucurbita calviorem et quovis puero pusilliorem, cunctam domum seris  et catenis obditam custodientem."