[ 28 ]  Paulo ante quam Sulla ad Sacriportum dimicaret, magnificis
proeliis partiurn eius viri hostium exercitum fuderant, duo Serviii apud
Clusium, Metellus Pius apud Faventiam, N. Lucullus circa Fidentiam.  2  
Videbantur finita belli civilis mala, cum Sullae crudelitate aucta sunt.
Quippe dictator creatus (cuius honoris usurpatio per annos centum et
viginti intermissa; nam proximus post annum quam Hannibal Italia
excesserat, uti adpareat populum Romanum usum dictatoris haud metu
desiderasse tali quo timuisset potestatem) imperio, quo priores ad
vindicandam maximis periculis rem publicam olim usi erant, eo in
inmodicae crudelitatis licentiam usus est. 3  Primus ille, et utinam
ultimus, exemplum proscriptionis invenit, ut in qua civitate petularitis
convicii iudicium histrioni ex albo redditur, in ea iugulati civis
Romani publice constitueretur auctoramentum, plurimumque haberet, qui
plurimos interemisset, neque occisi hostis quam civis uberius foret
praemium Geretque quisque merces mortis suae. 4   Nec tantum in eos, qui
contra arma tulerant, sed in multos insontis saevitum. Adiectum etiam,
ut bona proscriptorum venirent exclusique paternis opibus liberi etiam
petendorum honorum iure prohiberentur simulque, quod indignissimum est,
senatorum filii et onera ordinis sustinerent et iura perderent.