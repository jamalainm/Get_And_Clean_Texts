[ 80 ] Et si 
fidentia, id est firma animi confisio, scientia quaedam est et opinio gravis non 
temere adsentientis, metus quoque est diffidentia expectati et inpendentis mali, 
et si spes est expectatio boni, mali expectationem esse necesse est metum. Ut 
igitur metus, sic reliquae perturbationes sunt in malo. Ergo ut constantia 
scientiae, sic perturbatio erroris est. Qui autem natura dicuntur iracundi aut 
misericordes aut invidi aut tale quid, ei sunt constituti quasi mala valetudine 
animi, sanabiles tamen, ut Socrates dicitur: cum multa in conventu vitia 
conlegisset in eum Zopyrus, qui se naturam cuiusque ex forma perspicere 
profitebatur, derisus est a ceteris, qui illa in Socrate vitia non agnoscerent, 
ab ipso autern Socrate sublevatus, cum illa sibi insita, sed ratione a se 
deiecta diceret.