Rufe, uides illum subsellia prima terentem, 
     cuius et hinc lucet sardonychata manus  
quaeque Tyron totiens epotauere lacernae  
     et toga non tactas uincere iussa niues, 
cuius olet toto pinguis coma Marcelliano               5 
     et splendent uolso bracchia trita pilo, 
non hesterna sedet lunata lingula planta, 
     coccina non laesum pingit aluta pedem, 
et numerosa linunt stellantem splenia frontem. 
     Ignoras quid sit? Splenia tolle, leges.               10