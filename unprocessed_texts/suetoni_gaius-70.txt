Cum placuisset
Palatinis ludis spectaculo egressum meridie adgredi, primas sibi partes
Cassius Chaerea tribunus cohortis praetoriae depoposcit, quem Gaius
seniorem iam et mollem et effeminatum denotare omni probro consuerat et
modo signum petenti "Priapum" aut "Venerem" dare, modo ex aliqua causa
agenti gratias osculandam manum offerre formatam commotamque in
obscaenum modum.