[ 45 ]  At Vitellianus exercitus ad quintum
a Bedriaco lapidem consedit, non ausis ducibus eadem die obpugnationem
castrorum; simul voluntaria deditio sperabatur: sed expeditis et tantum ad proelium
egressis munimentum fuere arma et victoria. postera die haud ambigua Othoniani
exercitus voluntate et qui ferociores fuerant ad paenitentiam inclinantibus missa
legatio; nec apud duces Vitellianos dubitatum quo minus pacem concederent. legati
paulisper retenti: ea res haesitationem attulit ignaris adhuc an impetrassent. mox
remissa legatione patuit vallum. tum victi victoresque in lacrimas effusi, sortem
civilium armorum misera laetitia detestantes; isdem tentoriis alii fratrum, alii
propinquorum vulnera fovebant: spes et praemia in ambiguo, certa funera et luctus,
nec quisquam adeo mali expers ut non aliquam mortem maereret. requisitum
Orfidii legati corpus honore solito crematur; paucos necessarii ipsorum sepelivere,
ceterum vulgus super humum relictum.