[31,3] Hoc quoque dignum memoria iudico ab eruditissimo et 
grauissimo uiro cognitum (forte enim, cum hoc euenit, lauabatur): 
uidisse se affirmat in balneo tessellas quibus solum erat stratum 
alteram ab altera separari iterumque committi et aquam 
modo recipi in commissuras pauimento recedente, modo 
compresso bullire et elidi. Eundem audiui narrantem uidisse se 
macerias mollius crebriusque tremere quam natura duri sinit.