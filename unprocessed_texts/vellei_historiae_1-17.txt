[ 16 ]  Cum haec particula operis velut formam propositi excesserit,
quamquam intellego mihi in hac tam praecipiti festinatione, quae me rotae
pronive gurgitis ac verticis modo nusquam patitur consistere, paene magis
necessaria praetereunda quam supervacua amplectenda, nequeo tamen temperare
mihi, quin rem saepe agitatam animo meo neque ad liquidum ratione perductam
signem stilo.  2   Quis enim abunde mirari potest, quod eminentissima
cuiusque professionis ingenia in eandem formam et in idem artati temporis
congruere spatium, et quemadmodum clausa capso aliove saepto diversi
generis animalia nihilo minus separata alienis in unum quodque corpus
congregantur, ita cuiusque clari operis capacia ingenia in similitudine et
temporum et profectuum semet ipsa ab aliis separaverunt?  3   Una neque
multorum annorum spatio divisa aetas per divini spiritus viros, Aeschylum,
Sophoclen Euripiden, inlustravit tragoediam; una priscam illam et veterem
sub Cratino Aristophaneque et Eupolide comoediam; ac novam comicam Menander
aequalesque eius aetatis magis quam operis, Philemo ac Diphilus, et
invenere intra paucissimos annos neque imitandam reliquere. 
 4   Philosophorum quoque ingenia Socratico ore defluentia omnium, quos
pauco ante enumeravimus, quanto post Platonis Aristotelisque mortem
floruere spatio?  5   Quid ante Isocratem, quid post eius auditores eorumque
discipulos clarum in oratoribus fuit? Adeo quidem artatum angustiis
temporum, ut nemo memoria dignus alter ab altero videri nequiverint.