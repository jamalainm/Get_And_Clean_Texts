GAVISA est certe sublatam Cynthia legem, 
    qua quondam edicta flemus uterque diu, 
ni nos divideret: quamvis diducere amantis 
    non queat invitos Iuppiter ipse duos. 
'At magnus Caesar.' sed magnus Caesar in armis: 
    devictae gentes nil in amore valent. 
nam citius paterer caput hoc discedere collo 
    quam possem nuptae perdere more faces, 
aut ego transirem tua limina clausa maritus, 
    respiciens udis prodita luminibus. 
a mea tum qualis caneret tibi tibia somnos, 
    tibia, funesta tristior illa tuba! 
unde mihi Parthis natos praebere triumphis? 
    nullus de nostro sanguine miles erit. 
quod si vera meae comitarent castra puellae, 
    non mihi sat magnus Castoris iret equus. 
hinc etenim tantum meruit mea gloria nomen, 
    gloria ad hibernos lata Borysthenidas. 
tu mihi sola places: placeam tibi, Cynthia, solus: 
    hic erit et patrio nomine pluris amor.