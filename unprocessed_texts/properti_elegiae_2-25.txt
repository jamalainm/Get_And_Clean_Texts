ETSI me invito discedis, Cynthia, Roma, 
    laetor quod sine me devia rura coles. 
nullus erit castis iuvenis corruptor in agris, 
    qui te blanditiis non sinat esse probam; 
nulla neque ante tuas orietur rixa fenestras, 
    nec tibi clamatae somnus amarus erit. 
sola eris et solos spectabis, Cynthia, montis 
    et pecus et finis pauperis agricolae. 
illic te nulli poterunt corrumpere ludi, 
    fanaque peccatis plurima causa tuis. 
illic assidue tauros spectabis arantis, 
    et vitem docta ponere falce comas; 
atque ibi rara feres inculto tura sacello, 
    haedus ubi agrestis corruet ante focos; 
protinus et nuda choreas imitabere sura; 
    omnia ab externo sint modo tuta viro. 
ipse ego venabor: iam nunc me sacra Dianae 
    suscipere et Veneris ponere vota iuvat. 
incipiam captare feras et reddere pinu 
    cornua et audaces ipse monere canis; 
non tamen ut vastos ausim temptare leones 
    aut celer agrestis comminus ire sues. 
haec igitur mihi sit lepores audacia mollis 
    excipere et structo figere avem calamo, 
qua formosa suo Clitumnus flumina luco 
    integit, et niveos abluit unda boves. 
tu quotiens aliquid conabere, vita, memento 
    venturum paucis me tibi Luciferis. 
hic me nec solae poterunt avertere silvae, 
    nec vaga muscosis flumina fusa iugis, 
quin ego in assidua mutem tua nomina lingua: 
    absenti nemo non nocuisse velit.