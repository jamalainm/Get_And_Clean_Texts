Caesaris alma dies et luce sacratior illa 
     conscia Dictaeum qua tulit Ida Iouem, 
longa, precor, Pylioque ueni numerosior aeuo 
     semper et hoc uoltu uel meliore nite. 
Hic colat Albano Tritonida multus in auro               5 
     perque manus tantas plurima quercus eat; 
hic colat ingenti redeuntia saecula lustro 
     et quae Romuleus sacra Tarentos habet. 
Magna quidem, superi, petimus, sed debita terris: 
     pro tanto quae sunt inproba uota deo?               10