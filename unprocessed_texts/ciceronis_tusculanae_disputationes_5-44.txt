XIV . Qui enim poterit aut corporis firmitate aut fortunae stabilitate confidere?  Atqui nisi stabili et fixo et permanente bono beatus esse nemo potest.  Quid ergo eius modi istorum est? ut mihi Laconis illud dictum in hos cadere videatur, qui glorianti cuidam mercatori, quod multas navis in omnem oram maritimam dimisisset, 'Non sane optabilis quidem ista' inquit 'rudentibus apta fortuna.' An dubium est quin nihil sit habendum in eo genere, quo vita beata compleatur, si id possit amitti?  Nihil enim interarescere, nihil extingui, nihil cadere debet eorum, in quibus vita beata consistit.  Nam qui timebit ne quid ex is deperdat, beatus esse non poterit.