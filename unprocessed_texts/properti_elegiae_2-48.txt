QUI videt, is peccat: qui te non viderit ergo, 
    non cupiet: facti lumina crimen habent. 
nam quid Praenesti dubias, o Cynthia, sortis, 
    quid petis Aeaei moenia Telegoni? 
cur ita te Herculeum deportant esseda Tibur? 
    Appia cur totiens te via Lanuvium? 
hoc utinam spatiere loco, quodcumque vacabis, 
    Cynthia' sed tibi me credere turba vetat, 
cum videt accensis devotam currere taedis 
    in nemus et Triviae lumina ferre deae. 
scilicet umbrosis sordet Pompeia columnis 
    porticus, aulaeis nobilis Attalicis, 
et platanis creber pariter surgentibus ordo, 
    flumina sopito quaeque Marone cadunt, 
et leviter nymphis tota crepitantibus urbe 
    cum subito Triton ore recondit aquam. 
falleris, ista tui furtum via monstrat amoris: 
    non urbem, demens, lumina nostra fugis! 
nil agis, insidias in me componis inanis, 
    tendis iners docto retia nota mihi. 
sed de me minus est: famae iactura pudicae 
    tanta tibi miserae, quanta meretur, erit. 
nuper enim de te nostras me laedit ad auris 
    rumor, et in tota non bonus urbe fuit. 
sed tu non debes inimicae credere linguae: 
    semper formosis fabula poena fuit. 
non tua deprenso damnata est fama veneno: 
    testis eris puras, Phoebe, videre manus. 
sin autem longo nox una aut altera lusu 
    consumpta est, non me crimina parva movent. 
Tyndaris externo patriam mutavit amore, 
    et sine decreto viva reducta domum est. 
ipsa Venus fertur corrupta libidine Martis, 
    nec minus in caelo semper honesta fuit. 
quamvis Ida Parim pastorem dicat amasse 
    atque inter pecudes accubuisse deam, 
hoc et Hamadryadum spectavit turba sororum 
    Silenique senes et pater ipse chori; 
cum quibus Idaeo legisti poma sub antro, 
    supposita excipiens, Nai, caduca manu. 
an quisquam in tanto stuprorum examine quaerit 
    'Cur haec tam dives? quis dedit? unde dedit?' 
o nimium nostro felicem tempore Romam, 
    si contra mores una puella facit! 
haec eadem ante illam iam impune et Lesbia fecit: 
    quae sequitur, certe est invidiosa minus. 
qui quaerit Tatios veteres durosque Sabinos, 
    hic posuit nostra nuper in urbe pedem. 
tu prius et fluctus poteris siccare marinos, 
    altaque mortali deligere astra manu, 
quam facere, ut nostrae nolint peccare puellae: 
    hic mos Saturno regna tenente fuit, 
et cum Deucalionis aquae fluxere per orbem, 
    et post antiquas Deucalionis aquas. 
dic mihi, quis potuit lectum servare pudicum, 
    quae dea cum solo vivere sola deo? 
uxorem quondam magni Minois, ut aiunt, 
    corrupit torui candida forma bovis; 
nec minus aerato Danae circumdata muro 
    non potuit magno casta negare Iovi. 
quod si tu Graias es tuque imitata Latinas, 
    semper vive meo libera iudicio!