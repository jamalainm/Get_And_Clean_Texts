III.  1  Aduersus hoc taedium quo auxillo putem utendum quaeris. Optimum erat,
ut ait Athenodorus, actione rerum et rei publicae tractatione et officiis ciuilibus se
detinere. Nam, ut quidam sole atque exercitatione et cura corporis diem educunt
athletisque longe utilissimum est lacertos suos roburque, cui se uni dicauerunt,
maiore temporis parte nutrire, ita nobis, animum ad rerum ciuilium certamen
parantibus, in opere esse nostro longe pulcherrimum est: nam, cum utilem se
efficere ciuibus mortalibusque propositum habeat, simul et exercetur et proficit
qui in mediis se officiis posuit, communia priuataque pro facultate administrans.   2  "Sed, quia in hac, inquit, tam insana hominum ambitione, tot calumniatoribus
in deterius recta torquentibus, parum tuta simplicitas est et plus futurum semper
est quod obstet quam quod succedat, a foro quidem et publico recedendum est.
Sed habet ubi se etiam in priuato laxe explicet magnus animus, nec, ut leonum
animaliumque impetus caueis coercetur, sic hominum, quorum maximae in
seducto actiones sunt.  3  Ita tamen delituerit, ut, ubicumque otium suum
absconderit, prodesse uelit singulis uniuersisque ingenio, uoce, consilio. Nec
enim is solus rei publicae prodest, qui candidatos extrahit et tuetur reos et de
pace belloque censet; sed qui iuuentutem exhortatur, qui in tanta bonorum
praeceptorum inopia uirtutem insinuat animis, qui ad pecuniam luxuriamque cursu
ruentes prensat ac retrahit et, si nihil aliud, certe moratur, in priuato publicum
negotium agit.  4  An ille plus praestat, qui inter peregrinos et ciues aut urbanus
praetor adeuntibus assessoris uerba pronuntiat, quam qui quid sit iustitia, quid
pietas, quid patientia, quid fortitudo, quid mortis contemptus, quid deorum
intellectus, quam gratuitum bonum sit bona conscientia?  5  Ergo, si tempus in
studia conferas quod subduxeris offlciis, non deserueris nec munus detractaueris:
neque enim ille solus militat qui in acie stat et cornu dextrum laeuumque defendit,
sed et qui portas tuetur et statione minus periculosa, non otiosa tamen fungitur
uigiliasque seruat et armamentario praeest quae ministeria, quamuis incruenta
sint, in numerum stipendiorum ueniunt.  6  Si te ad studia reuocaueris, omne uitae
fastidium effugeris, nec noctem fieri optabis taedio lucis, nec tibi grauis eris nec
aliis superuacuus; multos in amicitiam attrahes affluetque ad te optimus quisque.
Numquam enim, quamuis obscura, uirtus latet, sed mittit sui signa: quisquis
dignus fuerit uestigiis illam colliget.  7  Nam, si omnem conuersationem tollimus
et generi humano renuntiamus uiuimusque in nos tantum conuersi, sequetur hanc
solitudinem omni studio carentem inopia rerum agendarum: incipiemus aedificia
alia ponere, alia subuertere, et mare summouere et aquas contra difficultatem
locorum educere, et male dispensare tempus quod nobis natura consumendum
dedit.  8  Alii parce illo utimur, alii prodige; alii sic impendimus ut possimus
rationem reddere, alii ut nullas habeamus reliquias, qua re nihil turpius est. Saepe
grandis natu senex nullum aliud habet argumentuum quo se probet diu uixisse,
praeter aetatem."