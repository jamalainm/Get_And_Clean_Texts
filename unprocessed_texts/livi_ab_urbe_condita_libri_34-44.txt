[ 44 ]  Uer sacrum factum erat priore anno, M. Porcio et L. Ualerio consulibus. id
cum P. Licinius pontifex non esse recte factum collegio primum, deinde ex
auctoritate collegii patribus renuntiasset, de integro faciendum arbitratu
pontificum censuerunt ludosque magnos qui una uoti essent tanta pecunia
quanta adsoleret faciendos: uer sacrum uideri pecus quod natum esset inter
kal. Martias et pridie kal. Maias P. Cornelio et Ti. Sempronio consulibus.
censorum inde comitia sunt habita. creati censores Sex. Aelius Paetus et C.
Cornelius Cethegus. <ii> principem senatus P. Scipionem consulem, quem et
priores censores legerant, legerunt. tres omnino senatores, neminem curuli
honore usum, praeterierunt. gratiam quoque ingentem apud eum ordinem
pepererunt, quod ludis Romanis aedilibus curulibus imperarunt ut loca
senatoria secernerent a populo; nam antea in promiscuo spectarant. equitibus
quoque perpaucis adempti equi, nec in ullum ordinem saeuitum. atrium
Libertatis et uilla publica ab iisdem refecta amplificataque. uer sacrum ludique
Romani uotiui quos uouerat Ser. Sulpicius Galba consul facti. cum spectaculo
eorum occupati animi hominum essent, Q. Pleminius, qui propter multa in
deos hominesque scelera Locris admissa in carcerem coniectus fuerat,
comparauerat homines qui pluribus simul locis urbis nocte incendia facerent,
ut in consternata nocturno tumultu ciuitate refringi carcer posset. ea res
indicio consciorum palam facta delataque ad senatum est. Pleminius in
inferiorem demissus carcerem est necatusque.