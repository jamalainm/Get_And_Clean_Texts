Haec est illa meis multum cantata libellis, 
       quam meus edidicit lector amatque togam. 
Partheniana fuit quondam, memorabile vatis 
       munus: in hac ibam conspiciendus eques, 
dum nova, dum nitida fulgebat splendida lana,               5 
       dumque erat auctoris nomine digna sui: 
nunc anus et tremulo vix accipienda tribuli, 
       quam possis niveam dicere iure tuo. 
Quid non longa dies, quid non consumitis anni? 
       haec toga iam non est Partheniana, mea est.               10