Instanti, quo nec sincerior alter habetur 
    pectore nec niuea simplicitate prior, 
si dare uis nostrae uires animosque Thaliae 
    et uictura petis carmina, da quod amem. 
Cynthia te uatem fecit, lasciue Properti;               5 
    ingenium Galli pulchra Lycoris erat; 
fama est arguti Nemesis formosa Tibulli; 
    Lesbia dictauit, docte Catulle, tibi: 
non me Paeligni nec spernet Mantua uatem, 
    si qua Corinna mihi, si quis Alexis erit.               10