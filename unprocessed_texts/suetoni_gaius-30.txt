[23]  Agrippae se nepotem neque credi neque dici ob ignobilitatem eius
volebat suscensebatque, si qui vel oratione vel carmine imaginibus eum
Caesarum insererent. Praedicabat autem matrem suam ex incesto, quod
Augustus cum Iulia filia admisisset, procreatam; ac non contentus hac
Augusti insectatione Actiacas Siculasque victorias, ut funestas p. R. et
calamitosas, vetuit sollemnibus feriis celebrari. Liviam Augustam
proaviam "Ulixem stolatum" identidem appellans, etiam ignobilitatis
quadam ad senatum epistula arguere ausus est quasi materno avo decurione
Fundano ortam, cum publicis monumentis certum sit, Aufidium Lurconem
Romae honoribus functum. Aviae Antoniae secretum petenti denegavit, nisi
ut interveniret Macro praefectus, ac per istius modi indignitates et
taedia causa exstitit mortis, dato tamen, ut quidam putant, et veneno;
nec defunctae ullum honorem habuit prospexitque e triclinio ardentem
rogum. Fratrem Tiberium inopinantem repente immisso tribuno militum
interemit, Silanum item socerum ad necem secandasque novacula fauces
compulit, causatus in utroque, quod hic ingressum se turbatius mare non
esset secutus ac spe occupandi urbem, si quid sibi per tempestates
accideret, remansisset, ille antidotum oboluisset, quasi ad praecavenda
venena sua sumptum, cum et Silanus impatientiam nauseae vitasset et
molestiam navigandi, et Tiberius propter assiduam et ingravescentem
tussim medicamento usus esset. Nam Claudium patruum non nisi in
ludibrium reservavit.