[ 158 ] Sed ut expeditius ratio tradatur, ea, quae posuimus, brevi nominabuntur.  Nam, in primo genere quae sunt, honesta appellabuntur; quae autem in secundo, utilia.  Haec autem tertia, quia partem honestatis continent et quia maior est vis honestatis, iuncta esse omnino et duplici genere intelleguntur, sed in meliorem partem vocabuli conferantur et honesta nominentur.  Ex his illud conficitur, ut petendarum rerum partes sint honestas et utilitas, vitandarum turpitudo et inutilitas.  His igitur duabus rebus res duae grandes sunt adtributae, necessitudo et affectio; quarum altera ex vi, altera ex re et personis consideratur.  De utraque post apertius perscribemus: nunc honestatis rationes primum explicemus.