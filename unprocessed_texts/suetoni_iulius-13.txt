[ 13 ] Deposita provinciae spe pontificatum maximum
petit non sine profusissima largitione; in qua reputans magnitudinem
aeris alieni, cum mane ad comitia descenderet, praedixisse matri
osculanti fertur domum se nisi pontificem non reversurum. Atque ita
potentissimos duos competitores multumque et aetate et dignitate
antecedentes superavit, ut plura ipse in eorum tribubus suffragia quam
uterque in omnibus tulerit.