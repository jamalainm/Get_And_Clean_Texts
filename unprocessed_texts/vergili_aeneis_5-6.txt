Prima pares ineunt gravibus certamina remis 
quattuor ex omni delectae classe carinae.                115 
velocem Mnestheus agit acri remige Pristim, 
mox Italus Mnestheus, genus a quo nomine Memmi, 
ingentemque Gyas ingenti mole Chimaeram, 
urbis opus, triplici pubes quam Dardana versu 
impellunt, terno consurgunt ordine remi;                120 
Sergestusque, domus tenet a quo Sergia nomen, 
Centauro invehitur magna, Scyllaque Cloanthus 
caerulea, genus unde tibi, Romane Cluenti.