[ 14 ]  Censoribus deinde creandis comitia edicta sunt.  Petierunt
censuram principes ciuitatis, C. Ualerius Laeuinus, L. Postumius Albinus, P. Mucius
Scaeuola, M.  Iunius Brutus, C. Claudius Pulcher, Ti. Sempronius Gracchus.  Hos duos
censores creauit populus Romanus.  Cum dilectus habendi maior quam alias propter
Macedonicum bellum cura esset, consules plebem apud senatum accusabant, quod [et]
iuniores non responderent.  Aduersus quos C. Sulpicius et M. Claudius praetores plebis
causam egerunt: non consulibus, sed ambitiosis consulibus dilectum difficilem esse;
neminem inuitum militem ab iis fieri.  Id ut ita esse scirent et patres conscripti, praetores se,
quibus uis imperii minor et auctoritas esset, dilectum, si ita senatui uideretur, perfecturos
esse.  Id praetoribus magna patrum [approbatione], non sine suggillatione consulum
mandatum est.  Censores, ut eam rem adiuuarent, ita in contione edixerunt: legem censui
censendo dicturos esse, ut praeter commune omnium ciuium ius iurandum haec adiurarent:
'tu minor annis sex et quadraginta es tuque ex edicto C. Claudi Ti. Semproni censorum ad
dilectum prodisti et, quotienscumque dilectus erit, quoad hi censores magistratum
habebunt, si miles factus non eris, in dilectum prodibis?' item, quia fama erat multos ex
Macedonicis legionibus incertis commeatibus per ambitionem imperatorum ab exercitu
abesse, edixerunt de militibus P.  Aelio [C. Popilio] consulibus postue eos consules in
Macedoniam scriptis, ut, qui eorum in Italia essent, intra dies triginta, censi prius apud
sese, in prouinciam redirent; qui in patris aut aui potestate essent, eorum nomina ad se
ederentur.  Missorum quoque causas sese cognituros esse; et quorum ante emerita stipendia
gratiosa missio sibi uisa esset, eos milites fieri iussuros.  Hoc edicto litterisque censorum per
fora et conciliabula dimissis tanta multitudo iuniorum Romam conuenit, ut grauis urbi turba
insolita esset.