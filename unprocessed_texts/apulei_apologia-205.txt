[ 51 ]   (1)  Agnoscis, Maxime, rationem Platonis quantum potui pro tempore perspicue explicatam.  (2)  Cui ego fidem arbitratus causam diuini morbi esse, cum illa pestis in caput redundauit, haudquaquam uideor de nihilo percontatus, an esset mulieri illi caput graue, ceruix torpens, tempora pulsata, aures sonorae. [et]  (3)  Ceterum, quod dexterae auris crebriores tinnitus fatebatur, signum erat morbi penitus adacti. Nam dextera corporis ualidiora sunt eoque minus spei ad sanitatem relinquunt, cum et ipsa aegritudini succumbunt.  (4)  Aristoteles adeo in problematis scriptum reliquit : quibus aeque caducis a dextero morbus occipiat, eorum esse difficiliorem medelam.  (5)  Longum est, si uelim Theophrasti quoque sententiam de eodem morbo recensere. Est enim etiam eius egregius liber de caducis.  (6)  Quibus tamen in alio libro, quem de inuidentibus animalibus conscribsit, remedio esse ait exuuias stelionum, quas uelut senium more ceterorum serpentium temporibus statutis exuant;  (7)  sed nisi confestim eripias, malignone praesagio an naturali adpetentia ilico conuertuntur et deuorant.
