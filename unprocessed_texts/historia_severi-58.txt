[L] Cum igitur tantus ac talis imperator domi ac foris esset, iniit
Parthicam expeditionem, quam tanta disciplina, tanta reverentia sui
egit, ut non milites sed senatores transire diceres.   2  quacumque iter legiones faciebant, tribuni taciti,
centuriones verecundi, milites amabiles erant, ipsum vero ob haec tot et
tanta bona provinciales ut deum suspiciebant.   3  iam
vero ipsi milites iuvenem imperatorem sic amabant ut fratrem ut filium ut parentem, vestiti honeste, calciati etiam ad
decorem, armati nobiliter, equis etiam instructi et efippiis ac frenis
decentibus, prorsus ut Romanam rem p. intellegerent, quicumque Alexandri
vidisset exercitum.   4  elaborabat denique, ut dignus
illo nomine videretur, immo ut Macedonem illum vinceret, dicebatque
inter Romanum Alexandrum et Macedonem multum interesse debere.   5  fecerat denique sibi argyroaspidas et chrysoaspidas,
fecerat et falangem triginta milium hominum, quos falangarios vocari
iusserat et cum quibus multum fecit in terra Perside; quae quidem erat
ex sex legionibus similium armorum, stipendiorum vero post bellum
Persicum maiorum.