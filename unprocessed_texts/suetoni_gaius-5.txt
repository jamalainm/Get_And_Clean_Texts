[ 5 ] Tamen longe maiora et
firmiora de eo iudicia in morte ac post mortem exstiterunt. Quo
defunctus est die, lapidata sunt templa, subversae deum arae, Lares a
quibusdam familiares in publicum abiecti, partus coniugum expositi. Quin
et barbaros ferunt, quibus intestinum quibusque adversus nos bellum
esset, velut in domestico communique maerore consensisse ad indutias;
regulos quosdam barbam posuisse et uxorum capita rasisse ad indicium
maximi luctus; regum etiam regem et exercitatione venandi et convictu
megistanum abstinuisse, quod apud Parthos iusti[ti] instar est.