[ 60 ]  Uixdum hi profecti erant, cum a Carthagine legati bellum haud dubie
parare Antiochum Hannibale ministro attulerunt inieceruntque curam ne
simul et Punicum excitaretur bellum. Hannibal patria profugus peruenerat ad
Antiochum, sicut ante dictum est, et erat apud regem in magno honore, nulla
alia arte nisi quod uolutanti diu consilia de Romano bello nemo aptior super
tali re particeps esse sermonis poterat. sententia eius una atque eadem semper
erat, ut in Italia bellum gereretur: Italiam et commeatus et militem
praebituram externo hosti; si nihil ibi moueatur liceatque populo Romano
uiribus et copiis Italiae extra Italiam bellum gerere, neque regem neque
gentem ullam parem Romanis esse. sibi centum tectas naues et decem milia
peditum, mille equites deposcebat: ea se classe primum Africam petiturum;
magno opere confidere et Carthaginienses ad rebellandum ab se compelli
posse; si illi cunctentur, se aliqua parte Italiae excitaturum Romanis bellum.
regem cum ceteris omnibus transire in Europam debere et in aliqua parte
Graeciae copias continere neque traicientem et, quod in speciem famamque
belli satis sit, paratum traicere.