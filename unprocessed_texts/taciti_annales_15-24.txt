[ 25 ]  Inter quae veris principio legati Parthorum mandata regis
Vologaesis litterasque in eandem formam attulere: se priora et totiens
iactata super obtineneda Armenia nunc omittere, quoniam dii, quamvis
potentium populorum arbitri, possessionem Parthis non sine ignominia
Romana tradidissent. nuper clausum Tigranen, post Paetum
legionesque, cum opprimere posset, incolumes dimisisse. satis
adprobatam vim; datum et lenitatis experimentum. nec recusaturum
Tiridaten accipiendo diademati in urbem venire, nisi sacerdotii religione
attineretur: iturum ad signa et effigies principis, ubi legionibus coram
regnum auspicaretur.