[ 10 ] Comitatus est patrem et Syriaca
expeditione. Unde reversus primum in matris, deinde ea relegata in
Liviae Augustae proaviae suae contubernio mansit; quam defunctam
praetextatus etiam tunc pro rostris laudavit. Transitque ad Antoniam
aviam et undevicensimo aetatis anno accitus Capreas a Tiberio uno atque
eodem die togam sumpsit barbamque posuit, sine ullo honore qualis
contigerat tirocinio fratrum eius. Hic omnibus insidiis temptatus
elicientium cogentiumque se ad querelas nullam umquam occasionem dedit,
perinde obliterato suorum casu ac si nihil cuiquam accidisset, quae vero
ipse pateretur incredibili dissimulatione transmittens tantique in avum
et qui iuxta erant obsequii, ut non immerito sit dictum nec servum
meliorem ullum nec deteriorem dominum fuisse.