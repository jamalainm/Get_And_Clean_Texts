[ 57 ]  Postquam consules dilectu habito profecti in prouincias sunt, tum T.
Quinctius postulauit ut de iis quae cum decem legatis ipse statuisset senatus
audiret eaque, si uideretur, auctoritate sua confirmaret: id eos facilius facturos
si legatorum uerba qui ex uniuersa Graecia et magna parte Asiae quique ab
regibus uenissent audissent. eae legationes a C. Scribonio praetore urbano in
senatum introductae sunt benigneque omnibus responsum. cum Antiocho
quia longior disceptatio erat, decem legatis, quorum pars aut in Asia aut
Lysimachiae apud regem fuerant, delegata est. T. Quinctio mandatum ut
adhibitis iis legatorum regis uerba audiret responderetque iis quae ex dignitate
atque utilitate populi Romani responderi possent. Menippus et Hegesianax
principes regiae legationis erant. ex iis Menippus ignorare se dixit quidnam
perplexi sua legatio haberet, cum simpliciter ad amicitiam petendam
iungendamque societatem uenissent. esse autem tria genera foederum quibus
inter se paciscerentur amicitias ciuitates regesque: unum, cum bello uictis
dicerentur leges; ubi enim omnia ei qui armis plus posset dedita essent, quae
ex iis habere uictos, quibus multari eos uelit, ipsius ius atque arbitrium esse;
alterum, cum pares bello aequo foedere in pacem atque amicitiam uenirent;
tunc enim repeti reddique per conuentionem res et, si quarum turbata bello
possessio sit, eas aut ex formula iuris antiqui aut ex partis utriusque
commodo componi; tertium esse genus cum qui nunquam hostes fuerint ad
amicitiam sociali foedere inter se iungendam coeant: eos neque dicere nec
accipere leges; id enim uictoris et uicti esse. ex eo genere cum Antiochus esset,
mirari se quod Romani aequum censeant leges ei dicere quas Asiae urbium
liberas et immunes, quas stipendiarias esse uelint, quas intrare praesidia regia
regemque uetent; cum Philippo enim hoste pacem, non cum Antiocho amico
societatis foedus ita sanciendum esse.