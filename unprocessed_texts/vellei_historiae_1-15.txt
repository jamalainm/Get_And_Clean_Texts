[ 14 ]  Cum facilius cuiusque rei in unam contracta species quam divisa
temporibus oculis animisque inhaereat, statui priorem huius voluminis
posterioremque partem non inutili rerum notitia in artum contracta
distinguere atque huic loco inserere, quae quoque tempore post Romam a
Gallis captam deducta sit colonia iussu senatus; nam militarium et causae
et auctores ex ipsarum praefulgent nomine. Huic rei per idem tempus
civitates propagatas auctumque Romanum nomen communione iuris haud
intempestive subtexturi videmur.   2   Post septem annos quam Galli urbem ceperant, Sutrium colonia deducta
est et post annum Setia novemque interiectis annis Nepe, deinde
interpositis duobus et triginta Aricini in civitatem recepti.   3   Abhinc
annos autem trecentos et sexaginta, Sp. Postumio et Vetuno Calvino
consulibus, Campanis data est civitas partique Samnitium sine suffragio, et
eodem anno Cales deducta colonia. Interiecto deinde triennio Fundani et
Formiani in civitatem recepti, eo ipso anno, quo Alexandria condita est.   4   Insequentibusque consulibus a Sp. Postumio et Philone Publilio
censoribus Acerranis data civitas. Et post triennium Tarracina deducta
colonia interpositoque quadriennio Luceria ac deinde interiecto triennio
Suessa Aurunca et Saticula, Interamnaque post biennium.   5   Decem deinde
hoc munere anni vacaverunt: tunc Sora atque Alba deductae coloniae et
Carseoli post biennium.   6   At Q. Fabio quintum et Decio Mure quartum
consulibus, quo anno Pyrrhus regnare coepit, Sinuessam Minturnasque missi
coloni, post quadriennium Venusiam, interiectoque biennio M. Curio et
Rufino Cornelio consulibus Sabinis sine suffragio data civitas: id actum
ante annos ferme trecentos et viginti.   7   At Cosam et Paestum abhinc annos
ferme trecentos Fabio Dorsone et Claudio Canina consulibus, interiectoque
quinquennio Sempronio Sopho et Appio Caeci filio consulibus Ariminum et
Beneventum coloni missi et suffragii ferendi ius Sabinis datum.  5   At
initio primi belli Punici Firmum et Castrum colonis occupata, et post annum
Aesernia postque septem et decem annos Aesulum et Alsium Fregenaeque post
biennium proximoque anno Torquato Sempronioque consulibus Brundisium et
post triennium Spoletium, quo anno Floralium ludorum factum est initium.
Postque biennium deducta Valentia et sub adventum in Italiam Hannibalis
Cremona atque Placentia.