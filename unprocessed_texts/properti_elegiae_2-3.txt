'Qvi nullum tibi dicebas iam posse nocere, 
    haesisti, cecidit spiritus ille tuus! 
vix unum potes, infelix, requiescere mensem, 
    et turpis de te iam liber alter erit.' 
quaerebam, sicca si posset piscis harena 
    nec solitus ponto vivere torvus aper; 
aut ego si possem studiis vigilare severis: 
    differtur, numquam tollitur ullus amor. 
nec me tam facies, quamvis sit candida, cepit 
    (lilia non domina sint magis alba mea; 
ut Maeotica nix minio si certet Hibero, 
    utque rosae puro lacte natant folia), 
nec de more comae per levia colla fluentes, 
    non oculi, geminae, sidera nostra, faces, 
nec si qua Arabio lucet bombyce puella 
    (non sum de nihilo blandus amator ego): 
quantum quod posito formose saltat Iaccho, 
    egit ut euhantis dux Ariadna choros, 
et quantum, Aeolio cum temptat carmina plectro, 
    par Aganippeae ludere docta lyrae; 
et sua cum antiquae committit scripta Corinnae, 
    carmina quae quivis non putat aequa suis. 
num tibi nascenti primis, mea vita, diebus 
    candidus argutum sternuit omen Amor? 
haec tibi contulerunt caelestia munera divi, 
    haec tibi ne matrerm forte dedisse putes. 
non non humani partus sunt talia dona: 
    ista decem menses non peperere bona. 
gloria Romanis una es tu nata puellis: 
    Romana accumbes prima puella Iovi, 
nec semper nobiscum humana cubilia vises; 
    post Helenam haec terris forma secunda redit. 
hac ego nunc mirer si flagret nostra iuventus? 
    pulchrius hac fuerat, Troia, perire tibi. 
olim mirabar, quod tanti ad Pergama belli 
    Europae atque Asiae causa puella fuit: 
nunc, Pari, tu sapiens et tu, Menelae, fuisti, 
    tu quia poscebas, tu quia lentus eras. 
digna quidem facies, pro qua vel obiret Achilles; 
    vel Priamo belli causa probanda fuit. 
si quis vult fama tabulas anteire vetustas, 
    hic dominam exemplo ponat in arte meam: 
sive illam Hesperiis, sive illam ostendet Eois, 
    uret et Eoos, uret et Hesperios. 
his saltem ut tenear iam finibus! aut mihi, si quis, 
    acrior, ut moriar, venerit alter amor! 
ac veluti primo taurus detractat aratra, 
    post venit assueto mollis ad arva iugo, 
 sic primo iuvenes trepidant in amore feroces, 
    dehinc domiti post haec aequa et iniqua ferunt. 
turpia perpessus vates est vincla Melampus, 
    cognitus Iphicli surripuisse boves; 
quem non lucra, magis Pero formosa coegit, 
    mox Amythaonia nupta futura domo.