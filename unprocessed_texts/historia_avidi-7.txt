VII.  1 Hic imperatorem
se in oriente appellavit, ut quidam dicunt, Faustina volente, quae
valetudini Marci iam diffidebat et timebat ne infantes filios tueri sola
non posset atque aliquis existeret, qui capta statione regia infantes de
medio tolleret.  2 Alii autem dicunt hanc artem adhibuisse militibus et
provincialibus Cassium contra Marci amorem, ut sibi posset consentiri,
quod diceret Marcum diem suum obisse.  3 Nam et divum eum appellasse
dicitur, ut desiderium illius leniret.  4 Imperatorio animo cum
processisset, eum, qui sibi aptaverat ornamenta regia, statim praefectum
praetorii fecit; qui et ipse occisus est Antonino invito ab exercitu, qui
et Maecianum, cui erat commissa Alexandria quique consenserat spe
participatus Cassio, invito atque ignorante Antonino interemit.  5 Nec
tamen Antoninus graviter est iratus rebellione cognita nec in eius liberos
aut affectus saevit.  6 Senatus illum hostem appellavit bonaque eius
proscripsit.  Quae Antoninus in privatum aerarium congeri noluit, quare
senatu praecipiente in aerarium publicum sunt relata.  7 Nec Romae terror
defuit, cum quidam Avidium Cassium dicerent absente Antonino, qui nisi a
voluptariis unice amabatur, Romam esse venturum atque urbem tyrannice
direpturum, maxime senatorum causa.  Qui eum hostem iudicaverant bonis
proscriptis.  8 Et amor Antonini hoc maxime enituit, quod consensu omnium
praeter Antiochenses Avidius interemptus est;  9 quem quidem occidi non
iussit sed passus est, cum apud cunctos clarum esset, si potestatis suae
fuisset, parsurum illi fuisse.