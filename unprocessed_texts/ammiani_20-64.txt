[11]   1  Hic per Gallias erat
ordo gestorum. Quae dum ita prospere succedunt et caute, Constantius
adcitum Arsacen Armeniae regem summaque liberalitate susceptum
praemonebat et hortabatur, ut nobis amicus esse perseveraret et fidus.
 2  Audiebat enim saepius eum temptatum a rege
Persarum fallaciis et minis et dolis, ut Romanorum societate posthabita
suis rationibus stringeretur.  3  Qui crebro adiurans
animam prius posse amittere quam sententiam, muneratus cum comitibus,
quos duxerat, redit ad regnum nihil ausus temerare postea promissorum,
obligatus gratiarum multiplici nexu Constantio, inter quas illud potius
excellebat quod Olympiada, Ablabi filiam praefecti quondam praetorio, ei
copulaverat coniugem, sponsam fratris sui Constantis.