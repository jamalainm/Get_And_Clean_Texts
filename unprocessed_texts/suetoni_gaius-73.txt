[ 59 ] Vixit annis viginti novem,
imperavit triennio et decem mensibus diebusque octo. Cadaver eius clam
in hortos Lamianos asportatum et tumultuario rogo semiambustum levi
caespite obrutum est, postea per sorores ab exilio reversas erutum et
crematum sepultumque. Satis constat, prius quam id fieret, hortorum
custodes umbris inquietatos; in ea quoque domo, in qua occubuerit,
nullam noctem sine aliquo terrore transactam, donec ipsa domus incendio
consumpta sit. Perit una et uxor Caesonia gladio a centurione confossa
et filia parieti inlisa.