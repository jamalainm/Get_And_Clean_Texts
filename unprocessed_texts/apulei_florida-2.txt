II.   At non itidem maior meus Socrates, qui cum decorum adulescentem et diutule  tacentem conspicatus foret, "ut te videam", inquit, "aliquid et loquere."  Scilicet Socrates tacentem hominem non videbat; etenim arbitrabatur homines  non oculorum, sed mentis acie et animi obtutu considerandos. Nec ista re  cum Plautino milite congruebat, qui ita ait: Pluris est oculatus testis unus quam auriti decem. Immo enimvero hunc  versum ille ad examinandos homines converterat: Pluris est auritus testis unus quam oculati decem. Ceterum si magis  pollerent oculorum quam animi iudicia, profecto de sapientia foret aquilae  concedendum. Homines enim neque longule dissita neque proxume adsita  possumus cernere, verum omnes quodam modo caecutimus: ac si ad oculos et  obtutum istum terrenum redigas et hebetem, profecto verissime poeta  egregius dixit velut nebulam nobis ob oculos offusam nec cernere nos nisi  intra lapidis iactum valere. Aquila enimvero cum se nubium tenus altissime sublimavit evecta alis totum  istud spatium, qua pluitur et ninguitur, ultra quod cacumen nec fulmini nec  fulguri locus est, in ipso, ut ita dixerim, solo aetheris et fastigio  hiemis cum igitur eo sese aquila extulit, nutu clementi laevorsum vel  dextrorsum tanta mole corporis labitur, velificatas alas quo libuit advertens modico caudae gubernaculo, inde cuncta despiciens ibidem pinnarum  eminens indefessa remigia ac paulisper cunctabundo volatu paene eodem loco pendula, circumtuetur et quaerit, quorsus potissimum in praedam superne  sese ruat fulminis vicem; de caelo improvisa, simul campis pecua, simul  montibus feras, simul homines urbibus uno obtutu sub eodem impetu cernens,  unde rostro transfodiat, unde unguibus inuncet vel agnum incuriosum vel  leporem meticulosum vel quodcumque esui animatum vel laniatui fors obtulit . . .