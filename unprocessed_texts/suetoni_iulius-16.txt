[ 16 ] Ceterum Caecilio Metello tribuno plebis
turbulentissimas leges adversus collegarum intercessionem ferenti
auctorem propugnatoremque se pertinacissime praestitit, donec ambo
administratione rei publicae decreto patrum submoverentur. Ac nihilo
minus permanere in magistratu et ius dicere ausus, ut comperit paratos,
qui vi ac per arma prohiberent, dimissis lictoribus abiectaque praetexta
domum clam refugit pro condicione temporum quieturus. Multitudinem
quoque biduo post sponte et ultro confluentem operamque sibi in
adserenda dignitate tumultuosius pollicentem conpescuit. Quod cum
praeter opinionem evenisset, senatus ob eundem coetum festinato coactus
gratias ei per primores viros egit accitumque in curiam et amplissimis
verbis conlaudatum in integrum restituit inducto priore decreto.