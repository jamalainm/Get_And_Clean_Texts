[ 55 ] Consul Romanus, per eosdem dies Thessaliam cum exercitu petens, iter expeditum primo per Epirum  habuit; deinde, postquam in Athamaniam est transgressus, asperi ac prope inuii soli, cum ingenti difficultate paruis itineribus aegre Gomphos peruenit; cui si uexatis hominibus equisque tironem exercitum ducenti  acie instructa et loco suo et tempore obstitisset rex, ne Romani quidem abnuunt magna sua cum clade fuisse pugnaturos. postquam Gomphos sine certamine uentum est, praeter gaudium periculosi saltus superati, contemptus quoque hostium adeo ignoruntium opportunitates suas accessit. sacrificio rite perfecto consul et frumento dato militibus paucos ad requiem iumentorum  hominumque moratus dies, cum audiret uagari Macedonas effusos per Thessaliam uastarique sociorum agros,  satis iam refectum militem ad Larisam ducit. inde cum tria milia ferme abesset, ad Tripolim혰Scaeam uocant혰, super Peneum amnem posuit castra. per idem tempus Eumenes ad Chalcidem nauibus accessit cum  Attalo atque Athenaeo fratribus, Philetaero fratre relicto Pergami ad tutelam regni. Chalcide cum Attalo et  quattuor milibus peditum, mille equitum ad consulem  uenit; Chalcide relicta duo milia peditum, quibus Athenaeus praepositus. et alia eodem auxilia Romanis  ex omnibus undique Graeciae populis conuenerunt, quorum pleraque혰adeo parua erant혰in obliuionem adducta. Apolloniatae trecentos equites, centum pedites miserunt. Aetolorum alae unius instar erat, quantum  ab tota gente equitum uenerat, et Thessalorum, <quorum> omnis equitatus speratus erat, non plus quam trecenti  erant equites in castris Romanis. Achaei iuuentutis  suae, Cretico maxime armatu, ad mille quingentos dederunt.