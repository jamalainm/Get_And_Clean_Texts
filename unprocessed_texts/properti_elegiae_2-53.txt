CVR quisquam faciem dominae iam credat Amori? 
    sic erepta mihi paene puella mea est. 
expertus dico, nemo est in amore fidelis: 
    formosam raro non sibi quisque petit. 
polluit ille deus cognatos, solvit amicos, 
    et bene concordis tristia ad arma vocat. 
hospes in hospitium Menelao venit adulter: 
    Colchis et ignotum nonne secuta virum est? 
Lynceu, tune meam potuisti, perfide, curam 
    tangere? nonne tuae tum cecidere manus? 
quid si non constans illa et tam certa fuisset? 
    posses in tanto vivere flagitio? 
tu mihi vel ferro pectus vel perde veneno: 
    a domina tantum te modo tolle mea. 
te socium vitae, te corporis esse licebit, 
    te dominum admitto rebus, amice, meis: 
lecto te solum, lecto te deprecor uno: 
    rivalem possum non ego ferre Iovem. 
ipse meas solus quod nil est, aemulor umbras, 
    stultus, quod stulto saepe timore tremo. 
una tamen causa est, qua crimina tanta remitto, 
    errabant multo quod tua verba mero. 
sed numquam vitae fallet me ruga severae: 
    omnes iam norunt quam sit amare bonum.