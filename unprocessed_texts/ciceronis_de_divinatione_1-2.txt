II Nec unum genus est  divinationis publice privatimque celebratum. Nam, ut omittam ceteros populos,  noster quam multa genera complexus est! Principio huius urbis parens Romulus non  solum auspicato urbem condidisse, sed ipse etiam optumus augur fuisse traditur.  Deinde auguribus et reliqui reges usi, et exactis regibus nihil publice sine  auspiciis nec domi nec militiae gerebatur. Cumque magna vis videretur esse et  impetriendis consulendisque rebus et monstris interpretandis ac procurandis in  haruspicum disciplina, omnem hanc ex Etruria scientiam adhibebant, ne genus  esset ullum divinationis quod neglectum ab iis videretur.  4  Et cum duobus modis animi  sine ratione et scientia motu ipsi suo soluto et libero incitarentur, uno  furente, altero somniante, furoris divinationem Sibyllinis maxime versibus  contineri arbitrati eorum decem interpretes delectos e civitate esse voluerunt.  Ex quo genere saepe hariolorum etiam et vatum furibundas praedictiones, ut  Octaviano bello Corneli Culleoli, audiendas putaverunt. Nec vero somnia  graviora, si quae ad rem publicam pertinere visa sunt, a summo consilio neglecta  sunt. Quin etiam memoria nostra templum Iunonis Sospitae L. Iulius, qui cum P.  Rutilio consul fuit, de senatus sententia refecit ex Caeciliae, Baliarici  filiae, somnio.