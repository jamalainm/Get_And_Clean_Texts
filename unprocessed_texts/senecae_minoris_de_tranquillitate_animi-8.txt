Hanc stabilem animi sedem Graeci euthymian uocant, de
qua Democriti uolumen egregium est, ego tranquillitatem uoco: nec enim imitari et
transferre uerba ad illorum formam necesse est; res ipsa de qua agitur aliquo
signanda nomine est, quod appellationis graecae uim debet habere, non faciem.  4  Ergo quaerimus quomodo animus semper aequali secundoque cursu eat
propitiusque sibi sit et sua laetus aspiciat et hoc gaudium non interrumpat, sed
placido statu maneat, nec attollens se umquam nec deprimens. Id tranquillitas
erit. Quomodo ad hanc perueniri possit in uniuersum quaeramus; sumes tu ex
publico remedio quantum uoles.  5  Totum interim uitium in medium protrahendum
est, ex quo agnoscet quisque partem suam. Simul tu intelleges quanto minus
negotii habeas cum fastidio tui quam ii quos, ad professionem speciosam alligatos
et sub ingenti titulo laborantes, in sua simulatione pudor magis quam uoluntas
tenet.