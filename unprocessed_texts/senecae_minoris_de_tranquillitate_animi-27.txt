Hoc si quis in medullas demiserit et omnia aliena mala, quorum ingens cotidie
copia est, sic aspexerit tamquam liberum illis et ad se iter sit, multo ante se
armabit quam petatur. Sero animus ad periculorum patientiam post pericula
instruitur.  9  "Non putaui hoc futurum" et: "Vmquam tu hoc euenturum
credidisses?" Quare autem non? Quae sunt diuitiae quas non egestas et fames et
mendicitas a tergo sequatur? quae dignitas, cuius non praetextam et augurale et
lora patricia sordes comitentur et exprobratio notae et mille maculae et extrema
contemptio? quod regnum est, cui non parata sit ruina et proculcatio et dominus et
carnifex? nec magnis ista interuallis diuisa, sed horae momentum interest inter
solium et aliena genua.  10  Scito ergo omnem condicionem uersabilem esse et
quicquid in ullum incurrit posse in te quoque incurrere. Locuples es: numquid
diuitior Pompeio? Cui cum Gaius, uetus cognatus, hopes nouus, aperuisset
Caesaris domum ut suam cluderet, defuit panis, aqua. Cum tot flumina possideret
in suo orientia, in suo cadentia, mendicauit stillicidia; fame ac siti periit in palatio
cognati, dum illi heres publicum funus esurienti locat.  11  Honoribus summis
functus es: numquid aut tam magnis aut tam insperatis aut tam uniuersis quam
Seianus? Quo die illum senatus deduxerat, populus in frusta diuisit. In quem
quicquid congeri poterat dii hominesque contulerant, ex eo nihil superfuit quod
carnifex traheret.  12  Rex es: non ad Croesum te mittam, qui rogum suum et
escendit iussus et exstingui uidit, factus non regno tantum, etiam morti suae
superstes; non ad Iugurtham, quem populus romanus intra annum quam timuerat
spectauit: Ptolemaeum Africae regem, Armeniae Mithridaten inter Gaianas
custodias uidimus; alter in exsilium missus est, alter ut meliore fide mitteretur
optabat. In tanta rerum sursum ac deorsum euntium uersatione, si non quicquid
fieri potest pro futuro habes, das in te uires rebus aduersis, quas infregit
quisquis prior uidit.