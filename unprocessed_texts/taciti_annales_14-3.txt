[ 3 ]  Igitur Nero vitare secretos eius congressus, abscedentem in hortos aut
Tusculanum vel Antiatem in agrum laudare, quod otium capesseret.  postremo,
ubicumque haberetur, praegravem ratus interficere constituit, hactenus consultans,
veneno an ferro vel qua alia vi.  placuitque primo venenum. sed inter epulas
principis si daretur, referri ad casum non poterat tali iam Britannici exitio; et
ministros temptare arduum videbatur mulieris usu scelerum adversus insidias
intentae; atque ipsa praesumendo remedia munierat corpus. ferrum et caedes quonam
modo occultaretur, nemo reperiebat; et ne quis illi tanto facinori delectus iussa
sperneret metuebat. obtulit ingenium Anicetus libertus, classi apud Misenum
praefectus et pueritiae Neronis educator ac mutuis odiis Agrippinae invisus. ergo
navem posse componi docet, cuius pars ipso in mari per artem soluta effunderet
ignaram: nihil tam capax fortuitorum quam mare; et si naufragio intercepta sit, quem
adeo iniquum, ut sceleri adsignet, quod venti et fluctus deliquerint? additurum
principem defunctae templum et aras et cetera ostentandae pietati.