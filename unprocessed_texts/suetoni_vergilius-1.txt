P. VERGILIUS MARO Mantuanus parentibus modicis fuit ac praecipue patre,
quem quidam opificem figulum, plures Magi cuiusdam viatoris initio
mercennarium, mox ob industriam generum tradiderunt, egregieque
substantiae silvis coemendis et apibus curandis auxisse reculam. Natus
est Gn. Pompeio Magno M. Licinio Crasso primum conss. Iduum Octobrium
die in pago qui Andes dicitur et abest a Mantua non procul. Praegnas eo
mater somniavit enixam se laureum ramum, quem contactu terrae
coaluisse et excrevisse ilico in speciem maturae arboris refertaeque
variis pomis et floribus, ac sequenti luce cum marito rus propinquum
petens ex itinere devertit atque in subiecta fossa partu levata est. Ferunt
infantem ut sit editus neque vagisse et adeo miti vultu fuisse, ut haud
dubiam spem prosperioris geniturae iam tum daret. Et accessit aliud
praesagium, siquidem virga populea more regionis in puerperiis eodem
statim loco depacta ita brevi evaluit tempore, ut multo ante satas populos
adaequavisset, quae arbor Vergilii ex eo dicta atque etiam consecrata est
summa gravidarum ac fetarum religione suscipientium ibi et solventium
vota.