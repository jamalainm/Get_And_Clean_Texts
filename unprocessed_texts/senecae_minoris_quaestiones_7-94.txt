[26,2] Stellae, inquit, omnes rotundae sunt, 
cometae porrecti, ex quo apparet stellas non esse. Quis enim tibi 
concedit cometas longos esse? Quorum natura quidem, ut ceterorum 
siderum, globus est, ceterum fulgor extenditur. Quemadmodum 
sol radios suos longe lateque dimittit, ceterum ipsi alia 
est forma, alia ei quod ex ipso fluit lumini, sic cometarum corpus 
ipsum corrotundatur, splendor autem longior quam ceterorum 
siderum apparet.