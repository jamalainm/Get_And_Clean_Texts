II.  1  Quaero mehercules iamdudum, Serene, ipse tacitus, cui talem affectum
animi similem putem, nec ulli propius admouerim exemplo quam eorum qui, ex
longa et graui ualetudine expliciti, motiunculis leuibusque interim offensis
perstringuntur et, cum reliquias effugerunt, suspicionibus tamen inquietantur
medicisque iam sani manum porrigunt et omnem calorem corporis sui
calumniantur. Horum, Serene, non parum sanum est corpus, sed sanitati parum
assueuit, sicut est quidam tremor etiam tranquilli maris motusque, cum ex
tempestate requieuit.  2  Opus est itaque non illis durioribus, quae iam
transcucurrimus, ut alicubi obstes tibi, alicubi irascaris, alicubi instes grauis, sed
illo quod ultimum uenit, ut fidem tibi habeas et recta ire te uia credas, nihil
auocatus transuersis multorum uestigiis passim discurrentium, quorundam circa
ipsam errantium uiam.  3  Quod desideras autem magnum et summum est deoque
uicinum, non concuti.