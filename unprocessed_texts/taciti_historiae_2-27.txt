[ 27 ]  Haud proinde id damnum Vitellianos in metum compulit quam ad modestiam
composuit: nec solum apud Caecinam, qui culpam in militem conferebat seditioni
magis quam proelio paratum: Fabii quoque Valentis copiae (iam enim Ticinum
venerat) posito hostium contemptu et reciperandi decoris cupidine reverentius et
aequalius duci parebant. gravis alioquin seditio exarserat, quam altiore initio (neque
enim rerum a Caecina gestarum ordinem interrumpi oportuerat) repetam. cohortes
Batavorum, quas bello Neronis a quarta decima legione digressas, cum Britanniam
peterent, audito Vitellii motu in civitate Lingonum Fabio Valenti adiunctas
rettulimus, superbe agebant, ut cuiusque legionis tentoria accessissent, coercitos a se
quartadecimanos, ablatam Neroni Italiam atque omnem belli fortunam in ipsorum
manu sitam iactantes. contumeliosum id militibus, acerbum duci; corrupta iurgiis
aut rixis disciplina; ad postremum Valens e petulantia etiam perfidiam suspectabat.