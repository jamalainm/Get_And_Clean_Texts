[27,4] Facilius autem pecora sentiunt, 
in quae primum pestilentia incurrere solet, quo auidiora 
sunt: aperto caelo plurimum utuntur et aquis, quarum maxima 
in pestilentia culpa est. Oues uero mollioris naturae, quo 
propiora terris ferunt capita, correptas esse non miror, cum afflatus 
aeris diri circa ipsam humum exceperint. Nocuisset ille et hominibus, 
si maior exisset; sed illum sinceri aeris copia extinxit, 
antequam ut ab homine posset trahi surgeret.