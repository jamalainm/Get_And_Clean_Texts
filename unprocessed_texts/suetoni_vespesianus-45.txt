XXIV. 
 Consulatu suo nono temptatus in Campania motiunculis levibus
protinusque urbe repetita, Cutilias ac Reatina rura, ubi aestivare
quotannis solebat, petit. Hic cum super urgentem valitudinem
creberrimo frigidae aquae usu etiam intestina vitiasset, nec eo
minus muneribus imperatoriis ex consuetudine fungeretur, ut etiam 
legationes audiret cubans, alvo repente usque ad defectionem 
soluta, imperatorem, ait stantem mori oportere; dumque consurgit ac 
nititur, inter manus sublevantium extinctus est VIIII. Kal. Iul.
annum agens aetatis sexagensimum ac nonum, superque mensem ac diem 
septimum.