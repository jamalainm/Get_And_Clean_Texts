Sunt chartae mihi quas Catonis uxor 
et quas horribiles legant Sabinae: 
hic totus volo rideat libellus 
et sit nequior omnibus libellis. 
Qui vino madeat nec erubescat 
pingui sordidus esse Cosmiano, 
ludat cum pueris, amet puellas, 
nec per circuitus loquatur illam, 
ex qua nascimur, omnium parentem, 
quam sanctus Numa mentulam vocabat. 
Versus hos tamen esse tu memento 
Saturnalicios, Apollinaris: 
mores non habet hic meos libellus.