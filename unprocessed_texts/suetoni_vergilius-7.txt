Anno aetatis quinquagesimo secundo inpositurus "Aeneidi" summam manum
statuit in Graeciam et in Asiam secedere triennioque continuo nihil
amplius quam emendare, ut reliqua vita tantum philosophiae vacaret. Sed
cum ingressus iter Athenis occurrisset Augusto ab Oriente Romam
revertenti destinaretque non absistere atque etiam una redire, dum Megara
vicinum oppidum ferventissimo sole cognoscit, languorem nactus est
eumque non intermissa navigatione auxit ita ut gravior aliquanto
Brundisium appelleret, ubi diebus paucis obiit XI Kal. Octobr. Cn. Sentio Q.
Lucretio conss. Ossa eius Neapolim translata sunt tumuloque condita qui
est via Puteolana intra lapidem secundum, in quo distichon fecit tale: