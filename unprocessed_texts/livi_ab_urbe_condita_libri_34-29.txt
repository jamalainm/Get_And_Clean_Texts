[ 29 ]  Eodem fere tempore L. Quinctius maritimae orae oppida partim
uoluntate, partim metu aut ui recepit. certior deinde factus Gytheum
oppidum omnium maritimarum rerum Lacedaemoniis receptaculum esse
nec procul a mari castra Romana abesse, omnibus id copiis adgredi constituit.
erat eo tempore ualida urbs et multitudine ciuium incolarumque et omni
bellico apparatu instructa. in tempore Quinctio rem haud facilem adgredienti
rex Eumenes et classis Rhodiorum superuenerunt. ingens multitudo
naualium sociorum e tribus contracta classibus intra paucos dies omnia quae
ad oppugnationem urbis terra marique munitae faciunda opera erant effecit.
iam testudinibus admotis murus subruebatur, iam arietibus quatiebatur.
itaque una crebris ictibus euersa est turris quodque circa muri erat casu eius
prostratum; et Romani simul a portu, unde aditus planior erat, ut
distenderent ab apertiore loco hostes, simul per patefactum ruina iter
inrumpere conabantur. nec multum afuit quin qua intenderant penetrarent;
sed tardauit impetum eorum spes obiecta dedendae urbis, mox deinde eadem
turbata. Dexagoridas et Gorgopas pari imperio praeerant urbi. Dexagoridas
miserat ad legatum Romanum traditurum se urbem; et cum ad eam rem
tempus et ratio conuenisset, a Gorgopa proditor interficitur intentiusque ab
uno urbs defendebatur. et difficilior facta oppugnatio erat ni T. Quinctius cum
quattuor milibus delectorum militum superuenisset. is cum supercilio haud
procul distantis tumuli ab urbe instructam aciem ostendisset et ex altera parte
L. Quinctius ab operibus suis terra marique instaret, tum uero desperatio
Gorgopan quoque coegit id consilii quod in altero morte uindicauerat capere,
et pactus ut abducere inde milites quos praesidii causa habebat liceret, tradidit
Quinctio urbem. priusquam Gytheum traderetur Pythagoras, praefectus Argis
relictus, tradita custodia urbis Timocrati Pellenensi cum mille mercennariis
militibus et duobus milibus Argiuorum Lacedaemonem ad Nabim uenit.