[45] Taleas oleagineas, quas in scrobe saturis eris tripedaneas
decidito diligenterque tractato, ne liber laboret, cum dolabis aut secabis.
Quas in seminario saturus eris, pedalis facito, eas sic inserito. Locus
bipalio subactus siet beneque terra tenera siet beneque glittus siet. Cum
taleam demittes, pede taleam opprimito. Si parum descendet, malleo aut
mateola adigito cavetoque ne librum scindas, cum adiges. Palo prius locum
ne feceris, quo taleam demittas. Si ita severis uti stet talea, melius
vivet. Taleae ubi trimae sunt, tum denique maturae sunt, ubi liber sese
vertet. Si in scrobibus aut in sulcis seres, ternas taleas ponito easque
divaricato, supra terram ne plus IIII digitos transvorsos emineant; vel
oculos serito.