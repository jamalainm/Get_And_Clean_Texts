[ 37 ] Confectis bellis quinquiens triumphavit, post
devictum Scipionem quater eodem mense, sed interiectis diebus, et rursus
semel post superatos Pompei liberos. Primum et excellentissimum
triumphum egit Gallicum, sequentem Alexandrinum, deinde Ponticum, huic
proximum Africanum, novissimum Hispaniensem, diverso quemque apparatu et
instrumento. Gallici triumphi die Velabrum praetervehens paene curru
excussus est axe diffracto ascenditque Capitolium ad lumina quadraginta
elephantis dextra sinistraque lychnuchos gestantibus. Pontico triumpho
inter pompae fercula trium verborum praetulit titulum VENI : VIDI : VICI
non acta belli significantem sicut ceteris, sed celeriter confecti
notam.