VII.  1  Nihil tamen aeque oblectaucrit animum quam amicitia fidelis et dulcis.
Quantum bonum est, ubi praeparata sunt pectora in quae tuto secretum omne
descendat, quorum conscientiam minus quam tuam timeas, quorum sermo
sollicitudinem leniat, sententia consilium expediat, hilaritas tristitiam dissipet,
conspectus ipse delectet! Quos scilicet uacuos, quantum fieri poterit, a
cupiditatibus eligemus: serpunt enim uitia et in proximum quemque transiliunt et
contactu nocent.  2  Itaque, ut in pestilentia curandum est ne correptis iam
corporibus et morbo flagrantibus assideamus, quia pericula trahemus afflatuque
ipso laborabimus, ita in amicorum legendis ingeniis dabimus operam ut quam
minime inquinatos assumamus: initium morbi est aegris sana miscere. Nec hoc
praeceperim tibi, ut neminem nisi sapientem sequaris aut attrahas: ubi enim istum
inuenies, quem tot saeculis quaerimus? Pro optimo est minime malus.  3  Vix tibi
esset facultas dilectus felicioris, si inter Platonas et Xenophontas et illum
Socratici fetus prouentum bonos quaereres, aut si tibi potestas Catonianae fieret
actatis, quae plerosque dignos tulit qui Catonis saeculo nascerentur (sicut multos
peiores quam umquam alias maximorumque molitores scelerum; utraque enim
turba opus erat, ut Cato posset intellegi: habere debuit et bonos, quibus se
approbaret, et malos, in quibus uim suam experiretur). Nunc uero, in tanta
bonorum egestate, minus fastidiosa fiat electio.  4  Praecipue tamen uitentur tristes
et omnia deplorantes, quibus nulla non causa in querellas placet. Constet illi licet
fides et beneuolentia, tranquillitati tamen inimicus est comes perturbatus et omnia
gemens.