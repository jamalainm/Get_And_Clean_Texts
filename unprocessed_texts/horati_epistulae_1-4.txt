Albi, nostrorum sermonum candide iudex, 
quid nunc te dicam facere in regione Pedana? 
Scribere quod Cassi Parmensis opuscula uincat, 
an tacitum siluas inter reptare salubris, 
curantem quicquid dignum sapiente bonoque est?                5 
  Non tu corpus eras sine pectore; di tibi formam, 
di tibi diuitias dederunt artemque fruendi. 
Quid uoueat dulci nutricula maius alumno, 
qui sapere et fari possit quae sentiat, et cui 
gratia, fama, ualetudo contingat abunde,                10 
et mundus uictus non deficiente crumina? 
  Inter spem curamque, timores inter et iras 
omnem crede diem tibi diluxisse supremum; 
grata superueniet quae non sperabitur hora. 
Me pinguem et nitidum bene curata cute uises,                15 
cum ridere uoles, Epicuri de grege porcum.