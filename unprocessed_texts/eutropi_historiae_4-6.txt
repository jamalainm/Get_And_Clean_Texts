[6] Philippo, rege Macedoniae, mortuo, qui et adversum Romanos bellum gesserat et postea Romanis contra Antiochum auxilium tulerat, filius eius Perseus in Macedonia rebellavit ingentibus copiis ad bellum paratis.  Nam adiutores habebat Cotyn, Thraciae regem, et regem Illyrici, Gentium nomine.  Romanis autem in auxilio erant Eumenes, Asiae rex, Ariaratus Cappadociae, Antiochus Syriae, Ptolomaeus Aegypti, Masinissa Numidiae.  Prusias autem Bithyniae, quamquam sororem Persei uxorem haberet, utrisque se aequum praebuit.  Dux Romanorum P. Licinius consul contra eum missus est et a rege gravi proelio victus.  Neque tamen Romani, quamquam superati, regi petenti pacem praestare voluerunt, nisi his condicionibus: ut se et suos senatui et populo Romano dederet.  Mox missus contra eum L. Aemilius Paulus consul et in Illyricum C. Anicius praetor contra Gentium.  Sed Gentius facile uno proelio victus mox se dedidit.  Mater eius et uxor et duo filii, frater quoque simul in potestatem Romanorum venerunt.  Ita bello intra XXX dies perfecto ante cognitum est Gentium victum, quam coeptum bellum nuntiaretur.