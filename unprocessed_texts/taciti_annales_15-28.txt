[ 28 ]  Non infensum nec cum hostili odio Corbulonis nomen
etiam barbaris habebatur, eoque consilium eius fidum credebant. ergo
Bologaeses neque atrox in summam, et quibusdam praefecturis indutias
petit: Tiridates locum diemque conloquio poscit. tempus propinquum,
locus, in quo nuper obsessae cum Paeto legiones erant, barbaris
delectus est ob memoriam laetioris ibi rei, Corbuloni non vitatus, ut
dissimilitudo fortunae gloriam augeret. neque infamia Paeti angebatur,
quod eo maxime patuit, quia filio eius tribuno ducere manipulos atque
operire reliquias malae pugnae imperavit. die pacta Tiberius Alexander
inlustris eques Romanus, minister bello datus, et Vini[ci]anum
Annius, gener Corbulonis, nondum senatoria aetate et pro legato
quintae legioni impositus, in castra Tiridatis venere, honor[e] eius
ac ne metueret insidias tali pignore; viceni dehinc equites adsumpti. et
viso Corbulone rex prior equo desiluit; nec cunctatus Corbulo, et pedes
uterque dexteras miscuere.