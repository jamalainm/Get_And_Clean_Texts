[ 50 ]  Has uelut parentis uoces cum audirent, manare omnibus gaudio lacrimae,
adeo ut ipsum quoque confunderent dicentem. paulisper fremitus
adprobantium dicta fuit monentiumque aliorum alios ut eas uoces uelut
oraculo missas in pectora animosque demitterent. silentio deinde facto petiit
ab iis ut ciues Romanos, si qui apud eos in seruitute essent, conquisitos intra
duos menses mitterent ad se in Thessaliam: ne ipsis quidem honestum esse
in liberata terra liberatores eius seruire. omnes acclamarunt gratias se inter
cetera etiam ob hoc agere quod admoniti essent ut tam pio, tam necessario
officio fungerentur. ingens numerus erat bello Punico captorum, quos
Hannibal, cum ab suis non redimerentur, uenum dederat. multitudinis
eorum argumentum sit quod Polybius scribit centum talentis eam rem
Achaeis stetisse, cum quingenos denarios pretium in capita quod redderetur
dominis statuissent. mille enim ducentos ea ratione Achaia habuit: adice
nunc pro portione quot uerisimile sit Graeciam totam habuisse. nondum
conuentus dimissus erat, cum respiciunt praesidium ab Acrocorintho
descendens protinus duci ad portam atque abire. quorum agmen imperator
secutus prosequentibus cunctis, seruatorem liberatoremque acclamantibus,
salutatis dimissisque iis eadem qua uenerat uia Elatiam rediit. inde cum
omnibus copiis Ap. Claudium legatum dimittit; per Thessaliam atque
Epirum ducere Oricum iubet atque se ibi opperiri: inde namque in animo esse
exercitum in Italiam traicere. et L. Quinctio fratri, legato et praefecto classis,
scribit ut onerarias ex omni Graeciae ora eodem contraheret.