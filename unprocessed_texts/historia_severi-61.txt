[LIII] Et ut severitas eius agnosci posset, unam contionem militarem
indendam putavi, quae illius in rem militarem mores ostenderet.   2  nam cum Antiochiam venisset ac
milites lavacris, mulieribus et deliciis vacarent eique nuntiatum esset,
omnes eos conprehendi iussit et in vincla conici.   3 
quod ubi conpertum est, mota seditio est a legione, cuius socii erant in
vincla coniecti.   4  tum ille tribunal ascendit
vinctisque omnibus ad tribunal adductis, circumstantibus etiam militibus
et quidem armatis ita coepit:   5  "commilitones, si
tamen ista vobis, quae a vestris facta sunt, displicent, disciplina
maiorum rem p. tenet; quae si dilabitur, et nomen Romanum et imperium
amittemus;   6  neque enim sub nobis ista facienda
sunt, quae sub inpura illa bestia nuper facta sunt.   7  milites Romani, vestri socii, mei contubernales et
commilitones amant, potant, lavant Graecorum more
et ad luxuriam quidem se instituunt. hoc ego diutius feram? et non eos
capitali dedam supplicio?"   8  tumultus post hoc
ortus est. atque iterum: "quin continuistis vocem, in bello contra
hostem, non contra imperatorem vestrum necessariam?   9  certe campidoctores vestri hanc vos docuerunt contra
Sarmatas et Germanos ac Persas emittere, non contra eum, qui acceptam a
provincialibus annonam, qui vestem, qui stipendia vobis adtribuit. 
 10  continete igitur vocem truculentam et campo ac
bellis necessariam, ne vos hodie omnes uno ore atque una voce Quirites
dimittam, et incertum an Quirites.   11  non enim
digni estis, qui vel Romanae plebis sitis, si ius Romanum non
agnoscitis."