XI.  Marco Lepido Quinto Catulo consulibus
civile bellum paene citius oppressum est quam inciperet: sed
quantulacumque fax illius motus ab ipso Sullae rogo exarsit. Cupidus
namque rerum novarum per insolentiam Lepidus acta tanti viri rescindere
parabat; nec inmerito, si tamen posset sine magna clade rei publicae.
Nam cum iure belli Sulla dictator proscripsisset inimicos, qui
supererant revocante Lepido quid aliud quam ad bellum vocabantur? Cumque
damnatorum civium bona addicente Sulla quamvis male capta iure tamen
tenerentur, repetitio eorum procul dubio labefactabat compositae
civitatis statum. Expediebat ergo quasi aegrae sauciaeque rei publicae
requiescere quomodocumque, ne volnera curatione ipsa rescinderentur.
Ergo cum turbidis concionibus velut classico civitatem terruisset,
profectus in Etruriam arma inde et exercitum urbi admovebat. Sed iam
Mulvium pontem collemque Ianiculum Lutatius Catulus Gnaeusque Pompeius,
Sullanae dominationis duces atque signiferi, alio exercitu insederant. A
quibus primo statim impetu retro pulsus hostisque a senatu iudicatus
incruenta fuga Etruriam, inde Sardiniam recessit, ibique morbo et
paenitentia interiit. Victores quoque, quod non temere alias in
civilibus bellis, pace contenti fuerunt.