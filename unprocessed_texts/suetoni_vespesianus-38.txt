XXI. 
Ordinem vitae hunc fere tenuit. In principatu maturius semper ac
de nocte evigilabat; dein perlectis epistolis officiorumque omnium
breviariis, amicos admittebat, ac dum salutabatur, et calciabat
ipse se et amiciebat; postque decisa quaecumque obvenissent
negotia, gestationi et inde quieti vacabat, accubante aliqua
pallacarum, quas in locum defunctae Caenidis plurimas
constituerat; a secreto in balineum tricliniumque transiliebat. Nec
ullo tempore facilior aut indulgentior traditur, eaque momenta
domestici ad aliquid petendum magno opere captabant.