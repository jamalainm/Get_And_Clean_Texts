XVI. 
 Sola est, in qua merito culpetur, pecuniae cupiditas. Non
enim contentus omissa sub Galba vectigalia revocasse, nova et
gravia addidisse, auxisse, tributa provinciis, nonnullis et
duplicasse, negotiationes quoque vel privato pudendas propalam
exercuit, coemendo quaedam, tantum ut pluris postea distraheret.
Ne candidatis quidem honores, reisve tam innoxiis quam nocentibus
absolutiones venditare cunctatus est. Creditur etiam procuratorum
rapacissimum quemque ad ampliora officia ex industria solitus
promovere, quo locupletiores mox condemnaret; quibus quidem vulgo
pro spongiis dicebatur uti, quod quasi et siccos madefaceret et
exprimeret umentis.