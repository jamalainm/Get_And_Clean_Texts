IV.  1 Quoniam de severitate illius dicere coepimus,
multa extant crudelitatis potius quam severitatis eius indicia.  2 Nam
primum milites, qui aliquid provincialibus tulissent per vim, in illis
ipsis locis, in quibus peccaverant, in crucem sustulit.  3 Primus etiam id
supplicii genus invenit, ut stipitem grandem poneret pedum octoginta et
centum [id est materiam] et a summo usque ad imum damnatos ligaret et ab
imo focum adponeret incensisque aliis alios fumo, cruciatu, timore etiam
necaret.  4 Idem denos catenatos in profluentem mergi iubebat vel in mare. 
5 Idem multis desertoribus manus excidit, aliis crura incidit ac poplites
dicens maius exemplum esse adviventis miserabiliter criminosi quam occisi. 
6 Cum exercitum duceret, et inscio ipso manus auxiliaria centurionibus
suis auctoribus tria milia Sarmatarum neglegentius agentum in Danuvii
ripis occidissent et cum praeda ingenti ad eum redissent sperantibus
centurionibus praemium, quod perparva manu tantum hostium segnius
agentibus tribunis et ignorantibus occidissent, rapi eos iussit et in
crucem tolli servilique supplicio adfici, quod exemplum non extabat,
dicens evenire potuisse, ut essent insidiae ac periret Romani imperii
reverentia.  7 Et cum ingens seditio in exercitu orta esset, processit
nudus campestri solo tectus et ait: "Percutite", inquit, "Me, si audetis
et corruptae disciplinae facinus addite."  8 Tunc conquiescentibus cunctis
meruit timeri, quia ipse non timuit.  9 Quae res tantum disciplinae
Romanis addidit, tantum terroris barbaris iniecit, ut pacem annorum centum
ab Antonino absente peterent, si quidem viderant damnatos Romani ducis
iudicio etiam eos, qui contra fas vicerant.