[14,4] Illud uero manifestum est, magnam esse sub terris 
uim sulphuris et aliorum non minus ignem alentium: per haec 
loca cum se exitum quaerens spiritus torsit, accendat flammam 
ipso affrictu necesse est, deinde flammis latius fusis, etiam si quid 
ignaui aeris erat, extenuatum moueri et uiam cum fremitu uasto 
atque impetu quaerere. Sed haec diligentius persequar, cum 
quaeram de motibus terrae.