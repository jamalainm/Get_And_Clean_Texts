IV Etenim  nobismet ipsis quaerentibus quid sit de divinatione iudicandum, quod a Carneade  multa acute et copiose contra Stoicos disputata sint, verentibusque ne temere  vel falsae rei vel non satis cognitae adsentiamur, faciendum videtur ut  diligenter etiam atque etiam argumenta cum argumentis comparemus, ut fecimus in  iis tribus libris quos de natura deorum scripsimus. Nam cum omnibus in rebus  temeritas in adsentiendo errorque turpis est, tum in eo loco maxime, in quo  iudicandum est quantum auspiciis rebusque divinis religionique tribuamus; est  enim periculum, ne aut neglectis iis impia fraude aut susceptis anili  superstitione obligemur.