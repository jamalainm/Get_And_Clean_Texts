Sane ne haec quidem mihi res placebat:  neque tamen, tanto opere quid in hac sorte metuendum mihi esset, intellegebam.  Unum illud ex hominibus certis, ex quibus omnia comperi, reperiebam:  fiscos compluris cum pecunia Siciliensi, a quodam senatore ad equitem Romanum esse translatos:  ex his quasi decem fiscos ad senatorem illum relictos esse, comitiorum meorum nomine:  divisores omnium tribuum noctu ad istum vocatos.  Ex quibus quidam, qui se omnia mea causa debere arbitrabatur, eadem illa nocte ad me venit:  demonstrat, qua iste oratione usus esset:  commemorasse istum, quam liberaliter eos tractasset [etiam] antea, cum ipse praeturam petisset, et proximis consularibus praetoriisque comitiis:  deinde continuo esse pollicitum, quantam vellent pecuniam, si me aedilitate deiecissent.  Hic alios negasse audere; alios respondisse, non putare id perfici posse:  inventum tamen esse fortem amicum, ex eadem familia, Q. Verrem, Romilia, ex optima divisorum disciplina, patris istius discipulum atque amicum, qui, HS quingentis milibus depositis, id se perfecturum polliceretur:  et fuisse tum non nullos, qui se una facturos esse dicerent.  Quae cum ita esset, sane benevolo animo me, ut magno opere caverem praemonebat.