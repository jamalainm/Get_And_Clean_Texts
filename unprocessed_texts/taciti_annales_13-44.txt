[ 44 ]  Per idem tempus Octavius Sagitta plebei tribunus, Pontiae
mulieris nuptae amore vaecors, ingentibus donis adulterium et mox, ut
omitteret maritum, emercatur, suum matrimonium promittens ac nuptias
eius pactus. sed ubi mulier vacua fuit, nectere moras, adversam patris
voluntatem causari repertaque spe ditioris coniugis promissa exuere.
Octavius contra modo conqueri, modo minitari, famam perditam, pecuniam
exhaustam obtestans, denique salutem, quae sola reliqua esset, arbitrio
eius permittens. ac postquam spernebatur, noctem unam ad solacium
poscit, qua delenitus modum in posterum adhiberet. statuitur nox, et
Pontia consciae ancillae custodiam cubiculi mandat. ille uno cum liberto
ferrum veste occultum infert. tum, ut adsolet in amore et ira, iurgia
preces, exprobratio satisfactio, et pars tenebrarum libidini seposita;
ea quasi incensus nihil metuentem ferro transverberat et adcurrentem
ancillam vulnere absterret cubiculoque prorumpit. postera die manifesta
caedes, haud ambiguus percussor; quippe mansitasse una convincebatur.
sed libertus suum illud facinus profiteri, se patroni iniurias ultum
esse. commoveratque quosdam magnitudine exempli, donec ancilla ex
vulnere refecta verum aperuit. postulatusque apud consules a patre
interfectae, postquam tribunatu abierat, sententia patrum et lege de
sicariis condemnatur.