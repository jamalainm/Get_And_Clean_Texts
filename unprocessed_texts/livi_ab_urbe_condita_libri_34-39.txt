[ 39 ]  Romanos primo sustinebant in angustiis Lacedaemonii, ternaeque acies
tempore uno locis diuersis pugnabant; deinde crescente certamine
nequaquam erat proelium par. missilibus enim Lacedaemonii pugnabant, a
quibus se et magnitudine scuti perfacile Romanus tuebatur miles et quod alii
uani, alii leues admodum ictus erant. nam propter angustias loci
confertamque turbam non modo ad emittenda cum procursu, quo plurimum
concitantur, tela spatium habebant, sed ne ut de gradu quidem libero ac stabili
conarentur. itaque ex aduerso missa tela nulla in corporibus, rara in scutis
haerebant; ab circumstantibus ex superioribus locis uolnerati quidam sunt;
mox progressos iam etiam ex tectis non tela modo sed tegulae quoque
inopinantes perculerunt. sublatis deinde supra capita scutis continuatisque ita
inter se ut non modo ad caecos ictus sed ne ad inserendum quidem ex
propinquo telum loci quicquam esset, testudine facta subibant. et primae
angustiae paulisper sua hostiumque refertae turba tenuerunt: postquam in
patentiorem uiam urbis paulatim urgentes hostem processere, non ultra uis
eorum atque impetus sustineri poterant. cum terga uertissent Lacedaemonii
et fuga effusa superiora peterent loca, Nabis quidem ut capta urbe trepidans
quanam ipse euaderet circumspectabat: Pythagoras cum ad cetera animo
officioque ducis fungebatur, tunc uero unus ne caperetur urbs causa fuit;
succendi enim aedificia proxima muro iussit. quae cum momento temporis
arsissent, ut adiuuantibus ignem qui alias ad extinguendum opem ferre
solent, ruere in Romanos tecta nec tegularum modo fragmenta sed etiam
ambusta tigna ad armatos peruenire et flamma late fundi, fumus terrorem
etiam maiorem quam periculum facere. itaque et qui extra urbem erant
Romanorum, tum maxime impetus facientes, recessere a muro et qui iam
intrauerant, ne incendio ab tergo oriente intercluderentur ab suis, receperunt
sese; et Quinctius postquam quid rei esset uidit, receptui canere iussit. ita iam
capta prope urbe reuocati redierunt in castra.