Horrida tempestas caelum contraxit et imbres 
      nivesque deducunt Iovem; nunc mare, nunc siluae 
Threicio Aquilone sonant. rapiamus, amici, 
      Occasionem de die dumque virent genua 
et decet, obducta solvatur fronte senectus. 
      tu vina Torquato move consule pressa meo. 
cetera mitte loqui: deus haec fortasse benigna 
      reducet in sedem vice. nunc et Achaemenio 
perfundi nardo iuvat et fide Cyllenea 
      levare diris pectora Sollicitudinibus, 
nobilis ut grandi cecinit Centaurus alumno: 
      'invicte, mortalis dea nate puer Thetide, 
te manet Assaraci tellus, quam frigida parvi 
      findunt Scamandri flumina lubricus et Simois, 
unde tibi reditum certo Subtemine Parcae 
      rupere, nec mater domum caerula te revehet. 
illic omne malum vino cantuque levato, 
deformis aegrimoniae dulcibus adloquiis.'