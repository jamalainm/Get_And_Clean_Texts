[6]
In omni negotio, Liberalis, non minima portio
est, quomodo quidque aut dicatur aut fiat. Multum
celeritas adiecit, multum abstulit mora. Sicut in telis
eadem ferri uis est, sed infinitum interest, utrum excusso
lacerto torqueantur an remissa manu effluant,
gladius idem et stringit et transforat, quam presso
articulo uenerit, refert, <ita> idem est, quod datur, sed
interest, quomodo detur. Quam dulce, quam pretiosum
est, si gratias sibi agi non est passus, qui dedit, si
dedisse, dum dat, oblitus est! Nam corripere eum, cui
cum maxime aliquid praestes, dementia est et inserere
contumeliam meritis. Itaque non sunt exasperanda
beneficia nec quicquam illis triste miscendum. Etiam
si quid erit, de quo uelis admonere, aliud tempus
eligito.