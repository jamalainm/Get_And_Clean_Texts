XXXI . [ 93 ] An ne hoc quidem Peripateticis concedis, ut  dicant omnium bonorum virorum, id est sapientium omnibusque virtutibus  ornatorum, vitam omnibus partibus plus habere semper boni quam mali? Quis hoc  dicit? Stoici scilicet. Minime; sed isti ipsi, qui voluptate et dolore omnia  metiuntur, nonne clamant sapienti plus semper adesse quod velit quam quod nolit?  Cum tantum igitur in virtute ponant ii, qui fatentur se virtutis causa, nisi ea  voluptatem faceret, ne manum quidem versuros fuisse, quid facere nos oportet,  qui quamvis minimam animi praestantiam omnibus bonis corporis anteire dicamus,  ut ea ne in conspectu quidem relinquantur? Quis est enim, qui hoc cadere in  sapientem dicere audeat, ut, si fieri possit, virtutem in perpetuum abiciat, ut  dolore omni liberetur? Quis nostrum dixerit, quos non pudet ea, quae Stoici  aspera dicunt, mala  dicere, melius esse turpiter aliquid facere cum voluptate quam honeste cum  dolore?