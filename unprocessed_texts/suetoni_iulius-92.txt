[ 81 ] Sed Caesari futura caedes evidentibus
prodigiis denuntiata est. Paucos ante menses, cum in colonia Capua
deducti lege Iulia coloni ad extruendas villas vetustissima sepulcra
dis[s]icerent idque eo studiosius facerent, quod aliquantum vasculorum
operis antiqui scrutantes reperiebant, tabula aenea in monimento, in quo
dicebatur Capys conditor Capuae sepultus, inventa est conscripta
litteris verbisque Graecis hac sententia: quandoque ossa Capyis detecta
essent, fore ut illo prognatus manu consanguineorum necaretur magnisque
mox Italiae cladibus vindicaretur. Cuius rei, ne quis fabulosam aut
commenticiam putet, auctor est Cornelius Balbus, familiarissimus
Caesaris. Proximis diebus equorum greges, quos in traiciendo Rubiconi
flumini consecrarat ac vagos et sine custode dimiserat, comperit
pertinacissime pabulo abstinere ubertimque flere. Et immolantem haruspex
Spurinna monuit, caveret periculum, quod non ultra Martias Idus
proferretur. Pridie autem easdem Idus avem regaliolum cum laureo ramulo
Pompeianae curiae se inferentem volucres varii generis ex proximo nemore
persecutae ibidem discerpserunt. Ea vero nocte, cui inluxit dies caedis,
et ipse sibi visus est per quietem interdum supra nubes volitare, alias
cum Iove dextram iungere; et Calpurnia uxor imaginata est conlabi
fastigium domus maritumque in gremio suo confodi; ac subito cubiculi
fores sponte patuerunt.