Ac Mariana quidem Cinnanaque rabies iam intra urbem se praecluserat,
quasi experiretur. Sullana tempestas latius, intra Italiam tamen
detonuerat. Caesaris furor atque Pompei urbem, Italiam, gentes,
nationes, totum denique qua patebat imperium quodam quasi diluvio et
inflammatione corripuit, adeo ut non recte tantum civile dicatur, ac ne
sociale quidem, sed nec externum, sed potius commune quoddam ex omnibus
et plus quam bellum. Quippe si duces eius inspicias, totus senatus in
partibus; si exercitus, hinc undecim legiones, inde decem et octo, flos
omnis et robur Italici sanguinis; si auxilia sociorum, hinc Gallici
Germanique dilectus, inde Deiotarus, Ariobarzanes, Tarcondimotus, Cotys
et Rhascypolis, omne Thraciae, Cappadociae, Macedoniae Ciliciae,
Graeciae totiusque robur orientis; si moram belli, quattuor anni, sed
pro clade rerum breve tempus; si locum et spatium ubi commissum est,
intra Italiam; inde se in Galliam Hispaniamque deflexit reversumque ab
occasu totis viribus in Epiro Thessaliaque consedit; hinc in Aegypton
subito transiluit, inde respexit Asiam, Africae incubuit, postremo in
Hispaniam remigravit et ibi aliquando defecit. Sed non et odia partium
finita cum bello. Non enim prius quieverunt, quam in ipsa urbe medio
senatu eorum qui victi erant, odia victoris sese caede satiarent.