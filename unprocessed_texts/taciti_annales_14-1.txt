[ 1 ]  Gaio Vips[t]ano [C.] Fonteio consulibus diu meditatum scelus
non ultra Nero distulit, vetustate imperii coalita audacia et flagrantior in dies amore
Poppaeae, quae sibi matrimonium et discidium Octaviae incolumi Agrippina haud
sperans crebris criminationibus, aliquando per facetias incusare principem et
pupillum vocare, qui iussis alienis obnoxius non modo imperii, sed libertatis etiam
indigeret. cur enim differri nuptias suas? formam scilicet displicere et triumphales
avos, an fecunditatem et verum animum? timeri ne uxor saltem iniurias patrum,
iram populi adversus superbiam avaritiamque matris aperiat. quod si nurum
Agrippina non nisi filio infestam ferre posset, redde[re]tur ipsa Othonis coniugio:
ituram quoque terrarum, ubi audiret potius contumelias imperatoris quam viseret
periculis eius immixta. haec atque talia lacrimis et arte adulterae penetrantia nemo
prohibebat, cupientibus cunctis infringi potentiam matris et credente nullo usque ad
caedem eius duratura filii odia.