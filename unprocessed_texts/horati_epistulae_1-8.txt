Celso gaudere et bene rem gerere Albinouano 
Musa rogata refer, comiti scribaeque Neronis. 
  Si quaeret quid agam, dic multa et pulchra minantem 
uiuere nec recte nec suauiter, haud quia grando 
contunderit uitis oleamque momorderit aestus,                5 
nec quia longinquis armentum aegrotet in agris, 
sed quia mente minus ualidus quam corpore toto 
nil audire uelim, nil discere, quod leuet aegrum, 
fidis offendar medicis, irascar amicis, 
cur me funesto properent arcere ueterno,                10 
quae nocuere sequar, fugiam quae profore credam, 
Romae Tibur amem, uentosus Tibure Romam. 
  Post haec, ut ualeat, quo pacto rem gerat et se, 
ut placeat iuueni, percontare, utque cohorti. 
Si dicet 'recte', primum gaudere, subinde                15 
praeceptum auriculis hoc instillare memento: 
'Vt tu fortunam, sic nos te, Celse, feremus.'