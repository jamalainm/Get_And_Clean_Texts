Hic iuvenis vatem inridens sic orsa vicissim                435  
ore refert: 'classis invectas Thybridis undam  
non, ut rere, meas effugit nuntius auris;  
ne tantos mihi finge metus. nec regia Iuno  
immemor est nostri.  
sed te victa situ verique effeta senectus,                440  
o mater, curis nequiquam exercet, et arma  
regum inter falsa vatem formidine ludit.  
cura tibi divum effigies et templa tueri;  
bella viri pacemque gerent quis bella gerenda.'