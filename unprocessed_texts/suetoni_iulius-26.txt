[ 23 ] Functus consulatu Gaio Memmio Lucioque Domitio
praetoribus de superioris anni actis referentibus cognitionem senatui
detulit; nec illo suscipiente triduoque per inritas altercationes
absumpto in provinciam abiit. Et statim quaestor eius in praeiudicium
aliquot criminibus arreptus est. Mox et ipse a Lucio Antistio tr. pl.
postulatus appellato demum collegio optinuit, cum rei publicae causa
abesset reus ne fieret. Ad securitatem ergo posteri temporis in magno
negotio habuit obligare semper annuos magistratus et e petitoribus non
alios adiuvare aut ad honorem pati pervenire, quam qui sibi recepissent
propugnaturos absentiam suam; cuius pacti non dubitavit a quibusdam ius
iurandum atque etiam syngrapham exigere.