28. Alterum genus est, quotiens
non ad quinariarum necessitatem fistula incrementum capit, sed ad diametri
sui mensuram, secundum quod et nomen accipit et capacitatem ampliat: ut
puta quinaria, cum adiectus est ei ad diametrum quadrans, senariam facit.
Nec iam in solidum capacitatem ampliat; capit enim quinariam unam et quincuncem
sicilicum. Et deinceps eadem ratione quadrantibus diametro adiectis, ut
supra dictum est, crescunt septenaria, octonaria usque ad vicenariam.