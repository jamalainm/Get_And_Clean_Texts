[ 61 ] Rettulit dein de immunitate Cois tribuenda multaque super antiquitate eorum 
memoravit: Argivos vel Coeum Latonae parentem vetustissimos insulae cultores; mox adventu 
Aesculapii artem medendi inlatam maximeque inter posteros eius celebrem fuisse, nomina singulorum 
referens et quibus quisque aetatibus viguissent. quin etiam dixit Xenophontem, cuius scientia ipse 
uteretur, eadem familia ortum, precibusque eius dandum ut omni tributo vacui in posterum Coi 
sacram et tantum dei ministram insulam colerent. neque dubium habetur multa eorundem in populum 
Romanum merita sociasque victorias potuisse tradi: sed Claudius facilitate solita quod uni concesserat 
nullis extrinsecus adiumentis velavit.