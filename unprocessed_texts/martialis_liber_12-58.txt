Tempora Pieria solitus redimire corona, 
     Nec minus attonitis vox celebrata reis, 
Hic situs est, hic ille tuus, Sempronia, Rufus, 
     Cuius et ipse tui flagrat amore cinis. 
Dulcis in Elysio narraris fabula campo,               5 
     Et stupet ad raptus Tyndaris ipsa tuos: 
Tu melior, quae deserto raptore redisti, 
     Illa virum voluit nec repetita sequi. 
Ridet et Iliacos audit Menelaus amores: 
     Absolvit Phrygium vestra rapina Parim.               10 
Accipient olim cum te loca laeta piorum, 
     Non erit in Stygia notior umbra domo: 
Non aliena videt, sed amat Proserpina raptas: 
     Iste tibi dominam conciliabit amor.