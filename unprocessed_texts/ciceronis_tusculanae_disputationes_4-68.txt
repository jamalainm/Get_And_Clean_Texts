[ 54 ] Quid? Stoici, qui omnes insipientes insanos esse dicunt, nonne ista conligunt?  Remove perturbationes maxumeque iracundiam: iam videbuntur monstra dicere.  Nunc autem ita disserunt, sic se dicere omnes stultos insanire, ut male olere omne caenum.  'At non semper.' Commove:
senties.  Sic iracundus non semper iratus est; lacesse: iam videbis furentem.  Quid? ista bellatrix iracundia, cum domum rediit, qualis est cum uxore, cum liberis, cum familia? an tum quoque est utilis?  Est igitur aliquid quod perturbata mens melius possit facere quam constans? an quisquam potest sine perturbatione mentis irasci?  Bene igitur nostri, cum omnia essent in moribus vitia, quod nullum erat iracundia foedius, iracundos solos morosos nominaverunt.