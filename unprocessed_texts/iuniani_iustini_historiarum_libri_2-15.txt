[XIV]   Interim Mardonius in Graecia Olynthum expugnat. Athenienses quoque in  spem pacis amicitiamque regis sollicitat, spondens incensae eorum urbis  etiam in maius restitutionem. Postquam nullo pretio libertatem his venalem  videt, incensis quae aedificare coeperat, copias in Boeotiam transfert. Eo  et Graecorum exercitus, qui centum milium fuit, secutus est ibique  proelium commissum. Sed fortuna regis cum duce mutata non est. Nam victus  Mardonius veluti ex naufragio cum paucis profugit. Castra referta regalis  opulentiae capta. Unde primum Graecos diviso inter se auro Persico  divitiarum luxuria coepit. Eodem forte die, quo Mardonii copiae deletae  sunt, etiam navali proelio in Asia sub monte Mycale adversus Persas  dimicatum est. Ibi ante congressionem, cum classes ex adverso starent,  fama ad utrumque exercitum venit, vicisse Graecos et Mardonii copias  occidione cecidisse. Tantam famae velocitatem fuisse, ut, cum matutino  tempore proelium in Boeotia commissum sit, meridianis horis in Asiam per  tot maria et tantum spatii tam brevi horarum momento de victoria nuntiatum  sit. Confecto bello, cum de praemiis civitatium ageretur, omnium iudicio  Atheniensium virtus ceteris praelata. Inter duces quoque Themistocles  princeps civitatum testimonio iudicatus gloriam patriae suae auxit.