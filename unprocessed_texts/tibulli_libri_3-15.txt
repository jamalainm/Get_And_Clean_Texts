Tandem uenit amor, qualem texisse pudori 
    quam nudasse alicui sit mihi fama magis. 
Exorata meis illum Cytherea Camenis 
    attulit in nostrum deposuitque sinum. 
Exsoluit promissa Venus: mea gaudia narret,                5 
    dicetur si quis non habuisse sua. 
Non ego signatis quicquam mandare tabellis, 
    ne legat id nemo quam meus ante, uelim, 
sed peccasse iuuat, uultus componere famae 
    taedet: cum digno digna fuisse ferar.                10