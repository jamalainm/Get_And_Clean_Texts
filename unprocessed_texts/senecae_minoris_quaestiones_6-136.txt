[32,5] Quid ad me quam magna sint quibus pereo? Ipsum perire 
non magnum est. Proinde si uolumus esse felices, si nec hominum 
nec deorum nec rerum timore uersari, si despicere fortunam 
superuacua promittentem, leuia minitantem, si uolumus 
tranquille degere et ipsis diis de felicitate controuersiam agere, 
anima in expedito est habenda: siue illam insidiae siue morbi 
petent siue hostium gladii siue insularum cadentium fragor siue 
ipsarum ruina terrarum siue uasta uis ignium urbes agrosque 
pari clade complexa, qui uolet illam accipiat.