I.
 Domitianus natus est VIIII. Kal. Novemb. patre consule 
designato inituroque mense insequenti honorem, regione urbis sexta ad 
Malum Punicum, domo quam postea in templum gentis Flaviae convertit. 
Pubertatis ac primae adulescentiae tempus tanta inopia tantaque 
infamia gessisse fertur, ut nullum argenteum vas in usu haberet; 
satique constat Clodium Pollionem praetorium virum, in quem est 
poema Neronis quod inscribitur Luscio, chirographum eius 
conversasse et nonnumquam protulisse noctem sibi pollicentis; nec 
defuerunt qui affirmarent, corruptum Domitianum et a Nerva 
successore mox suo. Bello Vitelliano confugit in Capitolium cum
patruo Sabino ac parte praesentium copiarum, sed irrumpentibus 
adversariis et ardente templo apud aedituum clam pernoctavit, ac 
mane Isiaci celatus habitu interque sacrificulos variae 
superstitionis, cum se trans Tiberim ad condiscipuli sui matrem 
comite uno contulisset, ita latuit, ut scrutantibus qui vestigia 
subsecuti erant, deprehendi non potuerit. Post victoriam demum
progressus et Caesar consalutatus, honorem praeturae urbanae 
consulari potestate suscepit titulo tenus (nam iuris dictionem ad 
collegam proximum transtulit); ceterum omnem vim dominationis tam 
licenter exercuit, ut iam tum qualis esset ostenderet. Ne exsequar
singula, contrectatis multorum uxoribus, Domitiam Longinam Aelio 
Lamiae nuptam etiam in matrimonium abduxit, atque uno die super 
XX. officia urbana aut peregrina distribuit, mirari se Vespasiano 
dictitante, quod successorem non et sibi mitteret.