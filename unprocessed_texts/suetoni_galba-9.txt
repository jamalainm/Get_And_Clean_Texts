Pari severitate interdixit commeatus peti. Veteranum ac tironem 
militem opere assiduo corroboravit, matureque barbaris, qui iam 
in Galliam usque proruperant, coercitis, praesenti quoque Gaio 
talem et se et exercitum approbavit, ut inter innumeras 
contractasque ex omnibus provinciis copias neque testimonium neque 
praemia ampliora ulli perciperent; ipse maxime insignis, quod
campestrem decursionem scuto moderatus, etiam ad essedum 
imperatoris per viginti passuum milia cucurrit.