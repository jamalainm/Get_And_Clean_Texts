[26] Diocletianus moratus callide fuit, sagax praeterea et admodum subtilis ingenii, et qui severitatem suam aliena invidia vellet explere.  Diligentissimus tamen et sollertissimus princeps et qui imperio Romano primus regiae consuetudinis formam magis quam Romanae libertatis invexerit adorarique se iussit, cum ante eum cuncti salutarentur.  Ornamenta gemmarum vestibus calciamentisque indidit.  Nam prius imperii insigne in chlamyde purpurea tantum erat, reliqua communia.