[ 55 ]  Ad quae Nero sic ferme respondit: "quod meditatae orationi tuae
statim occurram, id primum tui muneris habeo, qui me non tantum praevisa, sed
subita expedire docuisti. [ab]avus meus Augustus Agrippae et Maecenati usurpare
otium post labores concessit, sed in ea ipse aetate, cuius auctoritas tueretur quicquid
illud et qualecumque tribuisset; ac tamen neutrum datis a se praemiis exuit bello et
periculis meruerant; in iis enim iuventa Augusti versata est. nec mihi tela et manus
tuae defuissent in armis agenti; sed quod praesens condicio poscebat, ratione consilio
praeceptis pueritiam, dein iuventam meam fovisti. et tua quidem erga me munera,
dum vita suppetet, aeterna erunt: quae a me habes, horti et faenus et villae, casibus
obnoxia sunt. ac licet multa videantur, plerique haudquaquam artibus tuis pares plura
tenuerunt. pudet referre libertinos, qui ditiores spectantur: unde etiam rubori mihi
est, quod praecipuus caritate nondum omnes fortuna antecellis.