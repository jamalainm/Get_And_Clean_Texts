1. Quoniam liberaliter agere coepi, potest beatus dici qui nec cupit
nec timet beneficio rationis, quoniam et saxa timore et tristitia carent
nec minus pecudes; non ideo tamen quisquam felicia dixerit quibus non est
felicitatis intellectus. 2. Eodem loco pone homines quos in numerum pecorum
et animalium redegit hebes natura et ignoratio sui. Nihil interest inter
hos et illa, quoniam illis nulla ratio est, his praua et malo suo atque
in peruersum sollers; beatus enim dici nemo potest extra ueritatem proiectus.
3. Beata ergo uita est in recto certoque iudicio stabilita et inmutabilis.
Tunc enim pura mens est et soluta omnibus malis, quae non tantum lacerationes
sed etiam uellicationes effugerit, statura semper ubi constitit ac sedem
suam etiam irata et infestante fortuna uindicatura. 4. Nam quod ad uoluptatem
pertinet, licet circumfundatur undique et per omnis uias influat animumque
blandimentis suis leniat aliaque ex aliis admoueat quibus totos partesque
nostri sollicitet, quis mortalium, cui ullum superest hominis uestigium,
per diem noctemque titillari uelit et deserto animo corpori operam dare?