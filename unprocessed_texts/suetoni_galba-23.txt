XV.
 Existimabatur etiam senatoria et equestria officia biennii
spatio determinaturus, nec daturus nisi invitis ac recusantibus.
Liberalitates Neronis, non plus decimis concessis, per
quinquaginta equites R. ea condicione revocandas curavit
exigendasque, ut et si quid scaenici aut xystici donatum
olim vendidissent, auferretur emptoribus, quando illi pretio
absumpto solvere nequirent. At contra nihil non per comites atque
libertos pretio addici aut donari gratia passus est, vectigalia
immunitates, poenas innocentium impunitates noxiorum. Quin etiam,
populo R. deposcente supplicium Haloti et Tigellini solos ex
omnibus Neronis emissariis vel maleficentissimos incolumes
praestitit atque insuper Halotum procuratione amplissima ornavit, 
pro Tigellino etiam saevitiae populum edicto increpuit.