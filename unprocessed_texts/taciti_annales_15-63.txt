[ 63 ]  Ubi haec atque talia velut in commune disseruit,
complectitur uxorem, et paululum adversus praesentem fortitudinem
mollitus rogat oratque temperaret dolori [neu] aeternum susciperet,
sed in contemplatione vitae per virtutem actae desiderium mariti solaciis
honestis toleraret. illa contra sibi quoque destinatam mortem adseverat
manumque percussoris exposcit. tum Seneca gloriae eius non adversus,
simul amore, ne sibi unice dilectam ad iniurias relinqueret, "vitae"
inquit "delenimenta monstraveram tibi, tu mortis decus mavis: non
invidebo exemplo. sit huius tam fortis exitus constantia penes utrosque
par, claritudinis plus in tuo fine." post quae eodem ictu brachia ferro
exsolvunt. Seneca, quoniam senile corpus et parco victu tenuatum lenta
effugia sanguini praebebat, crurum quoque et poplitum venas abrumpit;
saevisque cruciatibus defessus, ne dolore suo animum uxoris infringeret
atque ipse visendo eius tormenta ad impatientiam delaberetur, suadet in
aliud cubiculum abscedere. et novissimo quoque momento suppeditante
eloquentia advocatis scriptoribus pleraque tradidit, quae in vulgus edita
eius verbis invertere supersedeo.