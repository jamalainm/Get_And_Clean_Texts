[ 17 ]  Expeditionem unam omnino suscepit eamque modicam.  Cum
decretis sibi a senatu ornamentis triumphalibus leviorem maiestati principali titulum
arbitraretur velletque iusti triumphi decus, unde adquireret Britanniam potissimum elegit,
neque temptatam ulli post Divum Iulium et tunc tumultuantem ob non redditos transfugas.
Huc cum ab Ostia navigaret, vehementi circio bis paene demersus est, prope Liguriam
iuxtaque Stoechadas insulas.  Quare a Massilia Gesoriacum usque pedestri itinere
confecto inde transmisit ac sine ullo proelio aut sanguine intra paucissimos dies parte
insulae in deditionem recepta, sexto quam profectus erat mense Romam rediit
triumphavitque maximo apparatu.  Ad cuius spectaculum commeare in urbem non solum
praesidibus provinciarum permisit, verum etiam exulibus quibusdam; atque inter hostilia
spolia navalem coronam fastigio Palatinae domus iuxta civicam fixit, traiecti et quasi domiti
Oceani insigne.  Currum eius Messalina uxor carpento secuta est; secuti et triumphalia
ornamenta eodem bello adepti, sed ceteri pedibus et in praetexta, M.  Crassus Frugi equo
phalerato et in veste palmata, quod eum honorem iteraverat.