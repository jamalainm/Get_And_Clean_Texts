Artibus his semper cenam, Philomuse, mereris, 
       plurima dum fingis, sed quasi vera refers. 
scis quid in Arsacia Pacorus deliberet aula, 
       Rhenanam numeras Sarmaticamque manum, 
verba ducis Daci chartis mandata resignas,               5 
       victricem laurum quam venit ante vides, 
scis quotiens Phario madeat Iove fusca Syene, 
       scis quota de Libyco litore puppis eat, 
cuius Iuleae capiti nascantur olivae, 
       destinet aetherius cui sua serta pater.               10 
Tolle tuas artes; hodie cenabis apud me 
       hac lege, ut narres nil, Philomuse, novi.