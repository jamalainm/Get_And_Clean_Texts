[ 47] Princeps neque opera ulla magnifica fecit – nam et quae
sola susceperat, Augusti templum restitutionemque Pompeiani theatri, imperfecta
post tot annos reliquit – neque spectacula omnino edidit; et iis, quae ab aliquo
ederentur, rarissime interfuit, ne quid exposceretur, utique postquam comoedum
Actium coactus est manumittere. Paucorum senatorum inopia sustentata, ne
pluribus opem ferret, negavit se aliis subventurum, nisi senatui iustas necessitatium
causas probassent. Quo pacto plerosque modestia et pudore deterruit, in quibus
Hortalum, Quinti Hortensi oratoris nepotem, qui permodica re familiari auctore
Augusto quattuor liberos tulerat.