97. Quanto opere autem curae fuerit
ne quis violare ductus aquamve non concessam derivare auderet, cum ex multis
apparere potest, tum et ex hoc quod Circus Maximus ne diebus quidem ludorum
circensium nisi aedilium aut censorum permissu inrigabatur, quod durasse
etiam postquam res ad curatores transiit sub Augusto, apud Ateium Capitonem
legimus. Agri vero, qui aqua publica contra legem essent inrigati, publicabantur.
Mancipi etiam si clam eo quem adversus legem fecisset, multa dicebatur.
In eisdem legibus adiectum est ita: "Ne quis aquam oletato dolo malo, ubi
publice saliet. Si quis oletarit, sestertiorum decem milium multa esto."
Cuius rei causa aediles curules iubebantur per vicos singulos ex eis qui
in unoquoque vico habitarent praediave haberent binos praeficere, quorum
arbitratu aqua in publico saliret.