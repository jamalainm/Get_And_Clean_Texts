Omnia, quae sensu volvuntur vota diurno, 
Pectore sopito reddit amica quies. 
Venator defessa toro cum membra reponit, 
Mens tamen ad silvas et sua lustra redit. 
Iudicibus lites, aurigae somnia currus                5 
Vanaque nocturnis meta cavetur equis. 
Furto gaudet amans, permutat navita merces 
Et vigil elapsas quaerit avarus opes 
Blandaque largitur frustra sitientibus aegris 
Inriguus gelido pocula fonte sopor.                10