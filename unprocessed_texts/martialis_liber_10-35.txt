Simplicior priscis, Munati Galle, Sabinis, 
       Cecropium superas qui bonitate senem, 
Sic tibi consoceri claros retinere penates 
       Perpetua natae det face casta Venus: 
Ut tu, si viridi tinctos aerugine versus                             5 
       Forte malus livor dixerit esse meos, 
Ut facis, a nobis abigas, nec scribere quemquam 
       Talia contendas carmina, qui legitur. 
Hunc servare modum nostri novere libelli, 
       Parcere personis, dicere de vitiis.