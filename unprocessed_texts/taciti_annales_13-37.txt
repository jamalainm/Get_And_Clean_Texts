[ 37 ]  At Tiridates super proprias clientelas ope Vologaesi fratris
adiutus, non furtim iam, sed palam bello infensare Armeniam, quosque
fidos nobis rebatur, depopulari, et si copiae contra ducerentur, eludere
hucque et illuc volitans plura fama quam pugna exterrere. igitur
Corbulo, quaesito diu proelio frustra habitus et exemplo hostium
circumferre bellum coactus, dispertit vires, ut legati praefectique
diversos locos pariter invaderent. simul regem Antiochum monet proximas
sibi praefecturas petere.  nam Pharasmanes interfecto filio Radamisto
quasi proditore, quo fidem in nos testaretur, vetus adversus Armenios
odium promptius exercebat. tuncque primum inlecti Moschi, gens ante
alias socia Romanis, avia Armeniae incursavit. ita consilia Tiridati in
contrarium vertebant, mittebatque oratores, qui suo Parthorumque nomine
expostularent, cur datis nuper obsidibus redintegrataque amicitia quae
novis quoque beneficiis locum aperiret, vetere Armeniae possessione
depelleretur. ideo nondum ipsum Volgaesen commotum, quia causa quam vi
agere mallent; sin perstaretur in bello, non defore Arsacidis virtutem
fortunamque saepius iam clade Romana expertam. ad ea Corbulo, satis
comperto Volgaesen defectione Hyrcaniae attineri, suadet Tiridati
precibus Caesarem adgredi: posse illi regnum stabile et res incruentas
contingere, si omissa spe longinqua et sera praesentem potioremque
sequeretur.