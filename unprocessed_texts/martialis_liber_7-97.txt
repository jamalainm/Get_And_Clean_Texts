Nosti si bene Caesium, libelle, 
montanae decus Vmbriae Sabinum, 
Auli municipem mei Pudentis, 
illi tu dabis haec uel occupato. 
Instent mille licet premantque curae,               5 
nostris carminibus tamen uacabit. 
Nam me diligit ille proximumque 
Turni nobilibus legit libellis. 
O quantum tibi nominis paratur! 
O quae gloria! Quam frequens amator;               10 
te conuiuia, te forum sonabit 
aedes compita porticus tabernae. 
Vni mitteris, omnibus legeris.