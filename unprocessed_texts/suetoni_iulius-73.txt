[ 65 ] Militem neque a moribus neque a fortuna
probabat, sed tantum a viribus, tractabatque pari severitate atque
indulgentia. Non enim ubique ac semper, sed cum hostis in proximo esset,
coercebat: tum maxime exactor gravissimus disciplinae, ut neque itineris
neque proelii tempus denuntiaret, sed paratum et intentum momentis
omnibus quo vellet subito educeret. Quod etiam sine causa plerumque
faciebat, praecipue pluviis et festis diebus. Ac subinde observandum se
admonens repente interdiu vel nocte subtrahebat, augebatque iter, ut
serius subsequentis defetigaret.