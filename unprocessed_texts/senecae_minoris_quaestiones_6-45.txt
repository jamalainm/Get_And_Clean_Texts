[8,3] Nescis autem inter opiniones, quibus enarratur Nili aestiua inundatio, 
et hanc esse, a terra illum erumpere et augeri non supernis aquis 
sed ex intimo redditis? Ego quidem centuriones duos, quos Nero 
Caesar, ut aliarum uirtutum ita ueritatis in primis amantissimus, 
ad inuestigandum caput Nili miserat, audiui narrantes 
longum illos iter peregisse, cum a rege Aethiopiae instructi auxilio 
commendatique proximis regibus penetrassent ad ulteriorem.