XXX.  1 Omnis iam consumptus est pudor, si quidem
fatigata re p. eo usque perventum est, ut Gallieno nequissime agente
optime etiam mulieres imperarent, et quidem peregrinae.  2 <peregrina> 
enim, nomine Zenobia, de qua multa iam dicta sunt, quae se de Cleopatrarum
Ptolemaeorumque gente iactaret, post Odenatum maritum imperiali sagulo
perfuso per umeros, habitu Didonis ornata, diademate etiam accepto, nomine
filiorum Herenniani et Timolai diutius, quam femineus sexus patiebatur,
imperavit.  3 Si quidem Gallieno adhuc regente rem p. regale mulier
superba munus obtinuit et Claudio bellis Gothicis occupato vix denique ab
Aureliano victa et triumphata concessit in iura Romana.  4 Extat epistola
Aureliani, quae captivae mulieri testimonium fert.  Nam cum a quibusdam
reprehenderetur, quod mulierem veluti ducem aliquem vir fortissimus
triumphasset, missis ad senatum populumque Romanum litteris hac se
adtestatione defendit:  5 "Audio, p. c., mihi obici, quod non virile
munus impleverim Zenobiam triumphando.  Ne illi, qui me reprehendunt,
satis laudarent, si scirent, quae illa sit mulier, quam prudens in
consiliis, quam constans in dispositionibus, quam erga milites gravis,
quam larga, cum necessitas postulet, quam tristis, cum severitas poscat. 
6 Possum dicere illius esse, quiod Odenatus Persas vicit ac fugato Sapore
Ctesifonta usque pervenit.  7 Possum adserere tanto apud orientales et
Aegyptiorum populos timori mulierem fuisse ut se non Arabes, non Saraceni,
non Armenii commoverent.  8 Nec ego illi vitam conservassem, nisi eam
scissem multum Romanae rei publicae profuisse, cum sibi vel liberis suis
orientis servaret imperium.  9 Sibi ergo habeant propriarum venena
linguarum hi, quibus nihil placet.  10 Nam si vicisse ac triumphasse
feminam non est decorum, quid de Gallieno loquuntur, in cuius contemptu
haec bene rexit imperium?  11 Quid de divo Claudio, sancto ac venerabili
duce, qui eam, quod ipse Gothicis esset expeditionibus occupatus, passus
esse dicitur imperare?  Idque consulte ac prudenter, ut illa servante
orientalis finis imperii ipse securius, quae instituerat, perpetraret." 
12 Haec oratio indicat, quid iudicii Aurelianus habuerit de Zenobia. 
Cuius ea castitas fuisse dicitur, ut ne virum suum quidem scierit nisi
temptandis conceptionibus.  Nam cum semel concubuisset, exspectatis
menstruis continebat se, si praegnans esset, sin minus, iterum potestatem
quaerendis liberis dabat.  13 Vixit regali pompa.  More magis Persico
adorata est.  14 Regum more Persarum convicata est.  Imperatorum more
Romanorum ad contiones galeata processit cum limbo purpureo gemmis
dependentibus per ultimam fimbriam, media etiam coclide veluti fibula
muliebri adstricta, brachio saepe nudo.  15 Fuit vultu subaquilo, fusci
coloris, oculis supra modum vigentibus nigris, spiritus divini, venustatis
incredibilis.  Tantus candor in dentibus, ut margaritas eam plerique
putarent habere, nmon dentes.  16 Vox clara et virilis.  Severitas, ubi
necessitas postulabat, tyrannorum, bonorum principum clementia, ubi pietas
requirebat.  Larga prudenter, conservatrix thensaurorum ultra femineum
modum, 17 usa vehiculo carpentario, raro pilento, aequo saepius.  Fertur
autem vel tria vel quattuor milia frequenter cum peditibus ambulasse.  18
Venata est Hispanorum cupiditate.  Bibit saepe cum ducibus, cum esset
alias sobria; bibit et cum Persis atque Armeniis, ut eos vinceret.  19 Usa
est vasis aureis gemmatis ad convivia, usa Cleopatranis.  In ministerio
eunuchos gravioris aetatis habuit, puellas nimis raras.  20 Filios Latine
loqui iusserat, ita ut Graece vel difficile vel raro loquerentur.  21 Ipsa
Latini sermoni[bu]s non usque quaque gnara, sed ut loqueretur pudore
cohibita; loquebatur et Aegyptiace ad perfectum modum.  22 Historiae
Alexandrinae atque orientalis ita perita, ut eam epitomasse dicatur;
Latinam autem Graece legerat.  23 Cum illam Aurelianus cepisset atque in
conspectum suum adductam sic appellasset: "Quid est, Zenobia?  Ausa es
insultare Romanis imperatoribus?"  Illa dixisse fertur: "Imperatorem te
esse cognosco, qui vincis, Gallienum et Aureolum et ceteros principes non
putavi.  Victoriam mei similem credens in consortium regni venire, si
facultas locorum pateretur, optavi."  24 Ducta est igitur per triumphum ea
species, ut nihil pompabilius p. R. videretur iam primum ornata gemmis
ingentibus, ita ut ornamentorum onere laboraret.  25 Fertur enim mulier
fortissima saepissime restitisse, cum diceret se gemmarum onera ferre non
posse.  26 Vincti erant praetera pedes auro, manus etiam catenis aureis,
nec collo aureum vinculum deerat, quod scurra Persicus praeferebat.  27
Huic   ab Aureliano concessa est, ferturque vixisse cum liberis
matronae iam more Romanae data sibi possessione in Tiburti, quae hodieque
Zenobia dicitur, non longe ab Hadriani palatioatque ab eo loco, cui nomen
est Concae.