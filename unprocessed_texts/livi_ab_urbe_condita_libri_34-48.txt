[ 48 ]  Scipionem alii coniuncto exercitu cum collega per Boiorum Ligurumque
agros populantem isse, quod progredi siluae paludesque passae sint, scribunt,
alii nulla memorabili re gesta Romam comitiorum causa redisse. eodem hoc
anno T. Quinctius Elatiae, quo in hiberna reduxerat copias, totum hiemis
tempus iure dicundo consumpsit mutandisque iis quae aut ipsius Philippi
aut praefectorum eius licentia in ciuitatibus facta erant, cum suae factionis
hominum uires augendo ius ac libertatem aliorum deprimerent. ueris initio
Corinthum conuentu edicto uenit. ibi omnium ciuitatium legationes in
contionis modum circumfusas est adlocutus, orsus ab inita primum Romanis
amicitia cum Graecorum gente et imperatorum qui ante se in Macedonia
fuissent suisque rebus gestis. omnia cum adprobatione ingenti sunt audita,
praeterquam cum ad mentionem Nabidis uentum esset: id minime
conueniens liberanti Graeciam uidebatur tyrannum reliquisse non suae
solum patriae grauem sed omnibus circa ciuitatibus metuendum, haerentem
uisceribus nobilissimae ciuitatis.