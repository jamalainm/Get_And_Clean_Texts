[ 15 ]  Turbatus his Nero et propinquo die, quo quartum decimum
aetatis annum Britannicus explebat, volutare secum modo matris
violentiam, modo ipsius indolem, [le]vi quidem experimento nuper
cognitam, quo tamen favorem late quaesivisset. festis Saturno diebus
inter alia aequalium ludicra regnum lusu sortientium evenerat ea sors
Neroni.  igitur ceteris diversa nec ruborem adlatura: ubi Britannico
iussit exsurgeret progressusque in medium cantum aliquem inciperet,
inrisum ex eo sperans pueri sobrios quoque convictus, nedum temulentos
ignorantis, ille constanter exorsus est carmen, quo evolutum eum sede
patria rebusque summis significabatur. unde orta miseratio, manifestior
quia dissimulationem nox et lascivia exemerat. Nero intellecta invidia
odium intendit; urgentibusque Agrippinae minis, quia nullum crimen neque
iubere caedem fratris palam audebat, occulta molitur pararique venenum
iubet, ministro Pollione Iulio praetoriae cohortis tribuno, cuius cura
attinebatur damnata veneficii nomine Locusta, multa scelerum fama.  nam
ut proximus quisque Britannico neque fas neque fidem pensi haberet, olim
provisum erat.  primum venenum ab ipsis educatoribus accepit,
tramisitque exsoluta alvo parum validum, sive temperamentum inerat, ne
statim saeviret. sed Nero lenti sceleris impatiens minitari tribuno,
iubere supplicium veneficae, quod, dum rumorem respiciunt, dum parant
defensiones, securitatem morarentur. promittentibus dein tam praecipitem
necem, quam si ferro urgeretur, cubiculum Caesaris iuxta decoquitur
virus cognitis antea venenis rapidum.