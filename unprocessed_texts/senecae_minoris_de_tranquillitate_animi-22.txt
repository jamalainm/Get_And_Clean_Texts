X.  1  At in aliquod genus uitae difficile incidisti et tibi ignoranti uel publica
fortuna uel priuata laqueum impegit, quem nec soluere possis nec rumpere.
Cogita compeditos primo aegre ferre onera et impedimenta crurum; deinde, ubi
non indignari illa, sed pati proposuerunt, necessitas fortiter ferre docet,
consuetudo facile. Inuenies in quolibet genere uitae oblectamenta et remissiones
et uoluptates, si uolueris mala putare leuia potius quam inuidiosa facere.  2  Nullo
melius nomine de nobis natura meruit, quae, cum sciret quibus aerumnis
nasceremur, calamitatum mollimentum consuetudinem inuenit, cito in
familiaritatem grauissima adducens. Nemo duraret, si rerum aduersarum eandem
uim assiduitas haberet quam primus ictus.  3  Omnes cum fortuna copulati sumus:
aliorum aurea catena est ac laxa, aliorum arta et sordida, sed quid refert? Eadem
custodia uniuersos circumdedit alligatique sunt etiam qui alligauerunt, nisi forte
tu leuiorem in sinistra catenam putas. Alium honores, alium opes uinciunt;
quosdam nobilitas, quosdam humilitas premit; quibusdam aliena supra caput
imperia sunt, quibusdam sua; quosdam exsilia uno loco tenent, quosdam
sacerdotia. Omnis uita seruitium est.  4  Assuescendum est itaque condicioni suae
et quam minimum de illa querendum et quicquid habet circa se commodi
apprehendendum: nihil tam acerbum est, in quo non aequus animus solacium
inueniat. Exiguae saepe areae in multos usus discribentis arte patuerunt, et
quamuis angustum pedem dispositio fecit habitabilem. Adhibe rationem
difficultatibus: possunt et dura molliri et angusta laxari et grauia scite ferentes
minus premere.