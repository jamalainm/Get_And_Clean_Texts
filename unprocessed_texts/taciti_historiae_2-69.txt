[ 69 ]  Postero die Vitellius senatus legatione, quam ibi opperiri iusserat,
audita transgressus in castra ultro pietatem militum conlaudavit, frementibus
auxiliis tantum impunitatis atque adrogantiae legionariis accessisse. Batavorum
cohortes, ne quid truculentius auderent, in Germaniam remissae, principium
interno simul externoque bello parantibus fatis. reddita civitatibus Gallorum
auxilia, ingens numerus et prima statim defectione inter inania belli adsumptus.
ceterum ut largitionibus adfectae iam imperii opes sufficerent, amputari legionum
auxiliorumque numeros iubet vetitis supplementis; et promiscae missiones
offerebantur. exitiabile id rei publicae, ingratum militi, cui eadem munia inter
paucos periculaque ac labor crebrius redibant: et vires luxu corrumpebantur, contra
veterem disciplinam et instituta maiorum apud quos virtute quam pecunia res
Romana melius stetit.