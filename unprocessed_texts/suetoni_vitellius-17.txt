XV.
 Octavo imperii mense desciverunt ab eo exercitus Moesiarum
atque Pannoniae, item ex transmarinis Iudaicus et Syriaticus, ac
pars in absentis, pars in praesentis Vespasiani verba iurarunt. Ad
retinendum ergo ceterorum hominum studium ac favorem, nihil non
publice privatimque nullo adhibito modo largitus est. Delectum
quoque ea condicione in urbe egit, ut voluntariis non modo
missionem post victoriam, sed etiam veteranorum iustaeque militiae
commoda polliceretur. Urgenti deinde terra marique hosti hinc
fratrem cum classe ac tironibus et gladiatorum manu opposuit, hinc
Betriacenses copias et duces; atque ubique aut superatus aut
proditus, salutem sibi et milies sestertium a Flavio Sabino
Vespasiani fratre pepigit; statimque pro gradibus Palati apud
frequentes milites, cedere se imperio quod invitus recepisset
professus, cunctis reclamantibus rem distulit ac nocte interposita
primo diluculo sordidatus descendit ad rostra multisque cum
lacrimis eadem illa, verum e libello testatus est. Rursus
interpellante milite ac populo et ne deficeret hortante omnemque
operam suam certatim pollicente, animum resumpsit Sabinumque et
reliquos Flavianos nihil iam metuentis vi subita in Capitolium
compulit, succensoque templo Iovis Optimi Maximi oppressit, cum et
proelium et incendium e Tiberiana prospiceret domo inter epulas.
Non multo post paenitens facti et in alios culpam conferens,
vocata contione iuravit coegitque iurare et ceteros, nihil sibi
antiquius quiete publica fore. Tunc solutum a latere pugionem
consuli primum, deinde illo recusante magistratibus ac mox
senatoribus singulis porrigens, nullo recipiente, quasi in aede
Concordiae positurus abscessit. Sed quibusdam adclamantibus ipsum
esse Concordiam, rediit nec solum retinere se ferrum affirmavit,
verum etiam Concordiae recipere cognomen; suasitque senatui, ut
legatos cum virginibus Vestalibus mitterent pacem aut certe tempus
ad consultandum petituros.