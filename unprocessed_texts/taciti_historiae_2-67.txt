[ 67 ]  Proximus Vitellio e praetoriis
cohortibus metus erat. separati primum, deinde addito honestae missionis
lenimento, arma ad tribunos suos deferebant, donec motum a Vespasiano bellum
crebresceret: tum resumpta militia robur Flavianarum partium fuere. prima
classicorum legio in Hispaniam missa ut pace et otio mitesceret, undecima ac
septima suis hibernis redditae, tertiadecimani struere amphitheatra iussi; nam
Caecina Cremonae, Valens Bononiae spectaculum gladiatorum edere parabant,
numquam ita ad curas intento Vitellio ut voluptatum oblivisceretur.