[ 44 ] Nam de ornanda instruendaque urbe, item de
tuendo ampliandoque imperio plura ac maiora in dies destinabat: in
primis Martis templum, quantum nusquam esset, extruere repleto et
conplanato lacu, in quo naumachiae spectaculum ediderat, theatrumque
summae magnitudinis Tarpeio monti accubans; ius civile ad certum modum
redigere atque ex immensa diffusaque legum copia optima quaeque et
necessaria in paucissimos conferre libros; bibliothecas Graecas
Latinasque quas maximas posset publicare data Marco Varroni cura
comparandarum ac digerendarum; siccare Pomptinas paludes; emittere
Fucinum lacum; viam munire a mari Supero per Appennini dorsum ad Tiberim
usque; perfodere Isthmum; Dacos, qui se in Pontum et Thraciam
effuderant, coercere; mox Parthis inferre bellum per Armeniam minorem
nec nisi ante expertos adgredi proelio.