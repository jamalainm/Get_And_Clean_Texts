[ 6 ] Insequenti tempore imperium Asiaticum ab Assyriis, qui id obtinuerant
annis mille septuaginta, translatum est ad Medos, abhinc annos ferme
octingentos septuaginta.   2  Quippe Sardanapalum eorum regem mollitiis fluentem et nimium felicem
malo suo, tertio et tricensimo loco ab Nino et Semiramide, qui Babylona
condiderant, natum, ita ut semper successor regni paterni foret filius,
Arbaces Medus imperio vitaque privavit.   3  Ea aetate clarissimus Grai nominis Lycurgus Lacedaemonius, vir generis
regii, fuit severissimarum iustissimarumque legum auctor et disciplinae
convenientissimae viris, cuius quam diu Sparta diligens fuit, excelsissime
floruit.   4  Hoc tractu temporum ante annos quinque et sexaginta quam urbs
Romana conderetur, ab Elissa Tyria, quam quidam Dido autumant, Carthago
conditur.   5  Circa quod tempus Caranus, vir generis regii, undecimus ab
Hercule, profectus Argis regnum Macedoniae occupavit; a quo Magnus
Alexander, cum fuerit septimus decimus, iure materni generis Achille
auctore, paterni Hercule gloriatus est.   6  Aemilius Sura de annis populi
Romani: "Assyrii principes omnium gentium rerum potiti sunt, deinde Medi,
postea Persae, deinde Macedones; exinde duobus regibus Philippo et
Antiocho, qui a Macedonibus oriundi erant, haud multo post Carthaginem
subactam devictis summa imperii ad populum Romanum pervenit. Inter hoc
tempus et initium regis Nini Assyriorum, qui princeps rerum potitus est,
intersunt anni MDCCCCXCV."