[ 41 ]  Laeta ciuitas celeberrimum festorum dierum ac nobile ludicrum
Nemeorum, die stata propter belli mala praetermissum, in aduentum
Romani exercitus ducisque indixerunt praefeceruntque ludis ipsum
imperatorem. multa erant quae gaudium cumularent: reducti ciues ab
Lacedaemone erant quos nuper Pythagoras quosque ante Nabis abduxerat;
redierant qui post compertam a Pythagora coniurationem et caede iam coepta
effugerant; libertatem ex longo interuallo libertatisque auctores Romanos,
quibus causa bellandi cum tyranno ipsi fuissent, cernebant. testata quoque
ipso Nemeorum die uoce praeconis libertas est Argiuorum. Achaeis quantum
restituti Argi in commune Achaiae concilium laetitiae adferebant, tantum
serua Lacedaemon relicta et lateri adhaerens tyrannus non sincerum
gaudium praebebant. Aetoli uero eam rem omnibus conciliis lacerare: cum
Philippo non ante desitum bellari quam omnibus excederet Graeciae urbibus,
tyranno relictam Lacedaemonem; regem autem legitimum, qui in Romanis
fuerit castris, ceterosque nobilissimos ciues in exilio uicturos; Nabidis
dominationis satellitem factum populum Romanum. Quinctius ab Argis
Elatiam, unde ad bellum Spartanum profectus erat, copias reduxit. sunt qui
non ex oppido proficiscentem bellum gessisse tyrannum tradant sed castris
aduersus Romana positis castra diuque cunctatum, quia Aetolorum auxilia
expectasset, coactum ad extremum acie confligere impetu in pabulatores suos
a Romanis facto: eo proelio uictum castrisque exutum pacem petisse, cum
cecidissent quattuordecim milia militum, capta plus quattuor milia essent.