[ 6 ]  Antequam Titus
adventaret sacramentum Othonis acceperat uterque exercitus, praecipitibus, ut
adsolet, nuntiis et tarda mole civilis belli, quod longa concordia quietus Oriens tunc
primum parabat. namque olim validissima inter se civium arma in Italia Galliave
viribus Occidentis coepta; et Pompeio, Cassio, Bruto, Antonio, quos omnis trans
mare secutum est civile bellum, haud prosperi exitus fuerant; auditique saepius in
Syria Iudaeaque Caesares quam inspecti. nulla seditio legionum, tantum adversus
Parthos minae, vario eventu; et proximo civili bello turbatis aliis inconcussa ibi pax,
dein fides erga Galbam. mox, ut Othonem ac Vitellium scelestis armis res Romanas
raptum ire vulgatum est, ne penes ceteros imperii praemia, penes ipsos tantum
servitii necessitas esset, fremere miles et viris suas circumspicere. septem legiones
statim et cum ingentibus auxiliis Syria Iudaeaque; inde continua Aegyptus duaeque
legiones, hinc Cappadocia Pontusque et quicquid castrorum Armeniis praetenditur.
Asia et ceterae provinciae nec virorum inopes et pecunia opulentae. quantum
insularum mari cingitur, et parando interim bello secundum tutumque ipsum
mare.