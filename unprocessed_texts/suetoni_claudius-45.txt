[ 42 ]  Nec minore cura Graeca studia secutus est, amorem
praestantiamque linguae occasione omni professus.  Cuidam barbaro Graece ac Latine
disserenti: "cum utroque," inquit, "sermone nostro sis paratus"; et in commendanda patribus
conscriptis Achaia, gratam sibi provinciam ait communium studiorum commercio; ac saepe
in senatu legatis perpetua oratione respondit.  Multum vero pro tribunali etiam Homericis
locutus est versibus.  Quotiens quidem hostem vel insidiatorem ultus esset, excubitori
tribuno signum de more poscenti non temere aliud dedit quam: