[87] Amulum sic facito. Siliginem purgato bene, postea in alvum
indat, eo addat aquam bis in die. Die decimo aquam exsiccato, exurgeto
bene, in alveo puro misceto bene, facito tamquam faex fiat. Id in linteum
novum indito, exprimito cremorem in patinam novam aut in mortarium. Id
omne ita facito et refricato denuo. Eam patinam in sole ponito, arescat.
Ubi arebit, in aulam novam indito, inde facito cum lacte coquat.