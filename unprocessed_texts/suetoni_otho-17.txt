XII.
 Tanto Othonis animo nequaquam corpus aut habitus competit.
Fuisse enim et modicae staturae et male pedatus scambusque
traditur, munditiarum vero paene muliebrium, vulso corpore,
galericulo capiti propter raritatem capillorum adaptato et adnexo,
ut nemo dinosceret; quin et faciem cotidie rasitare ac pane madido
linere consuetum, idque instituisse a prima lanugine, ne barbatus
umquam esset; sacra etiam Isidis saepe in lintea religiosaque
veste propalam celebrasse. Per quae factum putem, ut mors eius
minime congruens vitae maiore miraculo fuerit. Multi praesentium
militum cum plurimo fletu manus ac pedes iacentis exosculati,
fortissimum virum, unicum imperatorem praedicantes, ibidem statim
nec procul a rogo vim suae vitae attulerunt; multi et absentium
accepto nuntio prae dolore armis inter se ad internecionem
concurrerunt. Denique magna pars hominum incolumem gravissime
detestata mortuum laudibus tulit, ut vulgo iactatum sit etiam,
Galbam ab eo non tam dominandi quam rei p. ac libertatis
restituendae causa interemptum.