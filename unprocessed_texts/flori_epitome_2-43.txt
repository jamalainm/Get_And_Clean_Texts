Igitur iam ordinata magis ut poterat quam ut debebat inter
triumviros re publica, relicto ad urbis praesidium Lepido, Caesar cum
Antonio in Cassium Brutumque succingitur. Illi comparatis ingentibus
copiis eadem illam, quae fatalis Gnaeo Pompeio fuit, harenam insederant.
Sed nec tum inminentia destinatae cladis signa latuerunt. Nam et signis
insedit examen et adversae cadaverum pabulo volucres castra quasi iam
sua circumvolabant, et in aciem prodeuntibus obvius Aethiops nimis
aperte ferale signum fuit. Ipsique Bruto per noctem, cum inlato lumine
ex more aliqua secum agitaret, atra quaedam imago se optulit, et, quae
esset interrogata, "Tuus", inquit, "malus genius", ac sub oculis
mirantis evanuit.