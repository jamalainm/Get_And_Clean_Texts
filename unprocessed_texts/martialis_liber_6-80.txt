Vt noua dona tibi, Caesar, Nilotica tellus 
     miserat hibernas ambitiosa rosas. 
Nauita derisit Pharios Memphiticus hortos, 
     urbis ut intrauit limina prima tuae: 
tantus ueris honos et odorae gratia Florae               5 
     tantaque Paestani gloria ruris erat; 
sic, quacumque uagus gressumque oculosque ferebat, 
     tonsilibus sertis omne rubebat iter. 
At tu Romanae iussus iam cedere brumae 
     mitte tuas messes, accipe, Nile, rosas.               10