[ 3 ] Bella terra et mari civilia externaque toto in orbe terrarum saepe gessi,
victorque omnibus veniam petentibus civibus peperci. Externas gentes, quibus
tuto ignosci potuit, conservare quam excidere malui. Millia civium Romanorum
sub sacramento meo fuerunt circiter quingenta. Ex quibus deduxi in colonias aut
remisi in municipia sua stipendis emeritis millia aliquanto plura quam
trecenta, et iis omnibus agros adsignavi aut pecuniam pro praemiis militiae
dedi. Naves cepi sescentas praeter eas, si quae minores quam triremes fuerunt.