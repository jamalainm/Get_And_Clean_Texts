Quatenus Odrysios iam pax Romana triones 
    temperat et tetricae conticuere tubae, 
hunc Marcellino poteris, Faustine, libellum 
    mittere: iam chartis, iam uacat ille iocis. 
Sed si parua tui munuscula quaeris amici               5 
    commendare, ferat carmina nostra puer: 
non qualis Geticae satiatus lacte iuuencae 
    Sarmatica rigido ludit in amne rota, 
sed Mitylenaei roseus mangonis ephebus 
    uel non caesus adhuc matre iubente Lacon.               10 
At tibi captiuo famulus mittetur ab Histro 
    qui Tiburtinas pascere possit oues.