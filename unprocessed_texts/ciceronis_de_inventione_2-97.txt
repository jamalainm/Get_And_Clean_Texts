[ 98 ] N e c e s s i t u d o  autem infertur, cum vi quadam reus id, quod fecerit, fecisse defenditur, hoc modo: lex est apud Rhodios, ut, si qua rostrata in portu navis deprehensa sit, publicetur.  Cum magna in alto tempestas esset, vis ventorum invitis nautis in Rhodiorum portum navem coegit.  Quaestor navem populi vocat, navis dominus negat oportere publicari.  Intentio est: "Rostrata navis in portu deprehensa est".  Depulsio concessio.  Ratio: "Vi et necessario sumus in portum coacti".  Infirmatio est: "Navem ex lege tamen populi esse oportet".  Iudicatio est: cum rostratam navem in portu deprehensam lex publicarit cumque haec navis invitis nautis vi tempestatis in portum coniecta sit, oporteatne eam publicari?