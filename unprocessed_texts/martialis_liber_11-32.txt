Atreus Caecilius cucurbitarum: 
sic illas quasi filios Thyestae 
in partes lacerat secatque mille. 
Gustu protinus has edes in ipso, 
has prima feret alteraque cena. 
Has cena tibi tertia reponet, 
hinc seras epidipnidas parabit. 
Hinc pistor fatuas facit placentas, 
hinc et multiplices struit tabellas 
et notas caryotidas theatris. 
Hinc exit varium coco minutal, 
hinc lentem positam fabamque credas; 
boletos imitatur et botellos, 
et caudam cybii brevesque maenas. 
Hinc bellarius experitur artes, 
ut condat vario vafer sapore 
in rutae folium Capelliana. 
Sic implet gabatas paropsidasque, 
et leves scutulas cavasque lances. 
Hoc lautum vocat, hoc putat venustum, 
unum ponere ferculis tot assem.