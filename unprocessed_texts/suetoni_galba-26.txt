XVIII.
 Magna et assidua monstra iam inde a principio exitum ei,
qualis evenit, portenderant. Cum per omne iter dextra sinistraque
oppidatim victimae caederentur, taurus securis ictu consternatus
rupto vinculo essedum eius invasit elatisque pedibus totum cruore
perfudit; ac descendentem speculator impulsu turbae lancea prope
vulneravit. Vrbem quoque et deinde Palatium ingressum excepit
terrae tremor et assimilis quidam mugitui sonus. Secuta sunt
aliquando manifestiora. Monile, margaritis gemmisque consertum, ad
ornandam Fortunam suam Tusculanam ex omni gaza secreverat; id
repente quasi augustiore dignius loco Capitolinae Veneri dedicavit 
ac proxima nocte somniavit speciem Fortunae querentis fraudatam 
se dono destinato, minantisque erepturam et ipsam quae dedisset. 
Cumque exterritus luce prima ad expiandum somnium, praemissis qui 
rem divinam appararent, Tusculum excucurrisset, nihil invenit 
praeter tepidam in ara favillam atratumque iuxta senem in catino 
vitreo tus tenentem et in calice fictili merum. Observatum etiam 
est kal. Ian. sacrificanti coronam de capite excidisse, auspicanti
pullos avolasse; adoptionis die neque milites adlocuturo 
castrensem sellam de more positam pro tribunali oblitis ministris, 
et in senatu curulem perverse collocatam.