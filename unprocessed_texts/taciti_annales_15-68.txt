[ 68 ]  Proximum constantiae exemplum Sulpicius Asper
centurio praebuit, percunctanti Neroni, cur in caedam suam
conspiravisset, breviter respondens non aliter tot flagitiis eius subveniri
potuisse. tum iussam poenam subiit. nec ceteri centuriones in
perpetiendis suppliciis degeneravere: at non Faenio Rufo par animus,
sed lamentationes suas etiam in testamentum contulit. 
    Opperiebatur Nero, ut Vestinus quoque consul in crimen
traheretur, violentum et infensum ratus, sed ex coniuratis consilia cum
Vestino non miscuerant quidam vetustis in eum simultatibus, plures,
quia praecipitem et insociabilem credebant. ceterum Neroni odium
adversus Vestinum ex intima sodalitate coeperat, dum hic ignaviam
principis penitus dognitam despicit, ille ferociam amici metuit, saepe
asperis facetiis inlusus, quae ubi multum ex vero traxere, acrem sui
memoriam relinquunt. accesserat repens causa, quod Vestinus Statiliam
Messalinam matrimonio sibi iunxerat, haud nescius inter adulteros eius
et Caesarem esse.