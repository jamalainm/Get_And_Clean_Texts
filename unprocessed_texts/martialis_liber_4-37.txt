"Centum Coranus et ducenta Mancinus, 
trecenta debet Titius, hoc bis Albinus, 
decies Sabinus alterumque Serranus; 
ex insulis fundisque tricies soldum, 
ex pectore redeunt ter ducena Parmensi":               5 
totis diebus, Afer, hoc mihi narras 
et teneo melius ista quam meum nomen. 
Numeres oportet aliquid, ut pati possim; 
cotidianam refice nauseam nummis: 
audire gratis, Afer, ista non possum.               10