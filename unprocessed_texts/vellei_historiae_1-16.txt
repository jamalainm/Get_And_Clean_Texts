[ 15 ]  Deinde neque dum Hannibal in Italia moratur, neque proximis post
excessum eius annis vacavit Romanis colonias condere, cum esset in bello
conquirendus potius miles quam dimittendus et post bellum vires refovendae
magis quam spargendae.  2   Cn. autem Manlio Voisone et Fulvio Nobiliore
consulibus Bononia deducta colonia abhinc annos ferme ducentos septendecim,
et post quadriennium Pisaurum ac Potentia interiectoque triennio Aquileia
et Gravisca et post quadriennium Luca. 3   Eodem temporum tractu, quamquam
apud quosdam ambigitur, Puteolos Salernumque et Buxentum missi coloni,
Auximum autem in Picenum abhinc annos ferme centum octoginta quinque, ante
triennium quam Cassius censor a Lupercali in Palatium versus theatrum
facere instituit, cui in eo moliendo eximia civitatis severitas et consul
Scipio restitere, quod ego inter clarissima publicae voluntatis argumenta
numeraverim.  4   Cassio autem Longino et Sextio Calvino, qui Sallues apud
aquas, quae ab eo Sextiae appellantur, devicit, consulibus Fabrateria
deducta est abhinc annos ferme centum quinquaginta tris. Et post annum
Scolacium Minervium, Tarentum Neptunia, Carthagoque in Africa, prima, ut
praediximus, extra Italiam colonia condita est.  5   De Dertona ambigitur,
Narbo autem Martius in Gallia, Porcio Marcioque consulibus, abhinc annos
circiter centum quadraginta sex colonia deducta est. Post duodeviginti
annos in Bagiennis Eporedia, Mario sextum Valerioque Flacco consulibus.
Neque facile memoriae mandaverim quae, nisi militans, post hoc tempus
deducta sit.