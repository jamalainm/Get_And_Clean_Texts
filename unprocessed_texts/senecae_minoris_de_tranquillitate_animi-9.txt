6  Omnes in eadem causa sunt, et hi qui leuitate uexantur ac taedio assiduaque
mutatione propositi, quibus semper magis placet quod reliquerunt, et illi qui
marcent et oscitantur. Adice eos qui non aliter quam quibus difficilis somnus est
uersant se et hoc atque illo modo componunt, donec quietem lassitudine
inueniant: statum uitae suae reformando subinde, in eo nouissime manent, in quo
illos non mutandi odium, sed senectus ad nouandum pigra deprehendit. Adice et
illos, qui non constantiae uitio parum lenes sunt, sed inertiae, et uiuunt non
quomodo uolunt, sed quomodo coeperunt.  7  Innumerabiles deinceps proprietates
sunt, sed unus effectus uitii, sibi displicere. Hoc oritur ab intemperie animi et
cupiditatibus timidis aut parum prosperis, ubi aut non audent quantum
concupiscunt aut non consequuntur, et in spem toti prominent. Semper instabiles
mobilesque sunt, quod necesse est accidere pendentibus. Ad uota sua omni uia
tendunt et inhonesta se ac difficilia docent coguntque, et, ubi sine praemio labor
est, torquet illos irritum dedecus, nec dolent praua, sed frustra uoluisse.  8  Tunc
illos et paenitentia coepti tenet et incipiendi timor, subrepitque illa animi iactatio
non inuenientis exitum, quia nec imperare cupiditatibus suis nec obsequi possunt,
et cunctatio uitae parum se explicantis et inter destituta uota torpentis animi situs.
 9  Quae omnia grauiora sunt ubi odio infelicitatis operosae ad otium perfugerunt
ac secreta studia, quae pati non potest animus ad ciuilia erectus agendique
cupidus et natura inquies, parum scilicet in se solaciorum habens. Ideo, detractis
oblectationibus quas ipsae occupationes discurrentibus praebent, domum,
solitudinem, parietes non fert; inuitus aspicit se sibi relictum.
