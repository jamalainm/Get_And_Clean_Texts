Hinc Agamemnonius, Troiani nominis hostis,  
curru iungit Halaesus equos Turnoque ferocis  
mille rapit populos, vertunt felicia Baccho                 725  
Massica qui rastris, et quos de collibus altis  
Aurunci misere patres Sidicinaque iuxta  
aequora, quique Cales linquunt amnisque vadosi  
accola Volturni, pariterque Saticulus asper  
Oscorumque manus. teretes sunt aclydes illis                730  
tela, sed haec lento mos est aptare flagello.  
laevas caetra tegit, falcati comminus enses.