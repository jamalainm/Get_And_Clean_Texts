[ 105 ] Intrata protinus Germania, subacti Canninefates, Attuarii,
Bructeri, recepti Cherusci (gentis eius Arminius mox nostra clade nobilis),
transitus Visurgis, penetrata ulteriora, cum omnem partem asperrimi et
periculosissinu belli Caesar vindicaret sibi, iis, quae minoris erant
discriminis, Sentium Saturninum, qui iam legatus patris eius in Germania
fuerat, praefecisset,  2  virum mu1tiplicem virtutibus, gnavum, agilem,
providum militariumque officiorum patientem ac peritum pariter, sed eundem,
ubi negotia fecissent locum otio, liberaliter lauteque eo abutentem, ita
tamen, ut eum splendidum atque hilarem potius quam luxuriosum aut desidem
diceres. De cuius viri claro ingenio celebrique consulatu praediximus.  3 
Anni eius aestiva usque in mensem Decembrem producta inmanis emolumentum
fecere victoriae. Pietas sua Caesarem paene obstructis hieme Alpibus in
urbem traxit, at tutela imperii eum veris initio reduxit in Germaniam, in
cuius mediis finibus ad caput Lupiae fluminis hiberna digrediens princeps
locaverat.