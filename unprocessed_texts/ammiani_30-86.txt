3. ad haec  imperator ira vehementi perculsus, et inter exordia respondendi tumidior,  increpabat verborum obiurgatorio sonu nationem omnem ut beneficiorum  inmemorem et ingratam. paulatimque lenitus et ad molliora propensior,  tamquam ictus e caelo vitalique via voceque simul obstructa, suffectus  igneo lamine cernebatur; et repente cohibito sanguine, letali sudore  perfusus, ne laberetur spectantibus et vilibus, concursu ministrorum vitae  secretioris ad conclave ductus est intimum.