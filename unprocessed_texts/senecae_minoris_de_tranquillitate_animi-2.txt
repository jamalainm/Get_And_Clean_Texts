2  Illum tamen habitum in me
maxime deprehendo (quare enim non uerum ut medico fatear?), nec bona fide
liberatum me iis quae timebam et oderam, nec rursus obnoxium. In statu ut non
pessimo, ita maxime querulo et moroso positus sum nec aegroto nec ualeo.  3  Non est quod dicas omnium uirtutum tenera esse principia, tempore illis
duramentum et robur accedere. Non ignoro etiam quae in speciem laborant,
dignitatem dico et eloquentiae famam et quicquid ad alienum suffragium uenit,
mora conualescere: et quae ueras uires parant et quae ad placendum fuco quodam
subornantur exspectant annos donec paulatim colorem diuturnitas ducat. Sed ego
uereor ne consuetudo, quae rebus affert constantiam, hoc uitium mihi altius figat: 
tam malorum quam bonorum longa conuersatio amorem induit.