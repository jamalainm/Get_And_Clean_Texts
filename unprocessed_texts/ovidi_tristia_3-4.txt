O mihi care quidem semper, sed tempore duro
      cognite, res postquam procubuere meae: 
 usibus edocto si quicquam credis amico, 
      uiue tibi et longe nomina magna fuge. 
 Viue tibi, quantumque potes praelustria uita: 
      saeuum praelustri fulmen ab arce uenit. 
 Nam quamquam soli possunt prodesse potentes, 
      non prosit potius, siquis obesse potest. 
 Effugit hibernas demissa antemna procellas, 
      lataque plus paruis uela timoris habent. 
 Aspicis, ut summa cortex leuis innatet unda,
      cum graue nexa simul retia mergat onus. 
 Haec ego si monitor monitus prius ipse fuissem, 
      in qua debebam forsitan urbe forem. 
 Dum tecum uixi, dum me leuis aura ferebat, 
      haec mea per placidas cumba cucurrit aquas. 
 Qui cadit in plano (uix hoc tamen euenit ipsum) 
      sic cadit, ut tacta surgere possit humo. 
 At miser Elpenor tecto delapsus ab alto 
      occurrit regi debilis umbra suo. 
 Quid fuit, ut tutas agitaret Daedalus alas, 
      Icarus inmensas nomine signet aquas? 
 Nempe quod hic alte, demissius ille uolabat: 
      nam pennas ambo non habuere suas. 
 Crede mihi, bene qui latuit bene uixit, et intra 
      fortunam debet quisque manere suam. 
 Non foret Eumedes orbus, si filius eius 
      stultus Achilleos non adamasset equos: 
 nec natum in flamma uidisset, in arbore natas, 
      cepisset genitor si Phaethonta Merops. 
 Tu quoque formida nimium sublimia semper, 
      propositique, precor, contrahe uela tui. 
 Nam pede inoffenso spatium decurrere uitae 
      dignus es et fato candidiore frui. 
 Quae pro te ut uoueam, miti pietate mereris 
      haesuraque fide tempus in omne mihi. 
 Vidi ego te tali uultu mea fata gementem, 
      qualem credibile est ore fuisse meo. 
 Nostra tuas uidi lacrimas super ora cadentes, 
      tempore quas uno fidaque uerba bibi. 
 Nunc quoque summotum studio defendis amicum, 
      et mala uix ulla parte leuanda leuas. 
 Viue sine inuidia, mollesque inglorius annos 
      exige, amicitias et tibi iunge pares, 
 Nasonisque tui, quod adhuc non exulat unum, 
      nomen ama: Scythicus cetera Pontus habet.