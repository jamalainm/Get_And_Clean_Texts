Bis quinquagenis domus est tibi milibus empta, 
     Vendere quam summa vel breviore cupis. 
Arte sed emptorem vafra corrumpis, Amoene, 
     Et casa divitiis ambitiosa latet. 
Gemmantes prima fulgent testudine lecti,               5 
     Et Maurusiaci pondera rara citri; 
Argentum atque aurum non simplex Delphica portat; 
     Stant pueri, dominos quos precer esse meos. 
Deinde ducenta sonas, et ais non esse minoris. 
     Instructam vili vendis, Amoene, domum.