Frigora iam Zephyri minuunt, annoque peracto
      longior antiquis uisa Maeotis hiems, 
 inpositamque sibi qui non bene pertulit Hellen, 
      tempora nocturnis aequa diurna facit. 
 Iam uiolam puerique legunt hilaresque puellae, 
      rustica quae nullo nata serente uenit; 
 prataque pubescunt uariorum flore colorum, 
      indocilique loquax gutture uernat auis; 
 utque malae matris crimen deponat hirundo 
      sub trabibus cunas tectaque parua facit; 
 herbaque, quae latuit Cerealibus obruta sulcis, 
      exit et expandit molle cacumen humo; 
 quoque loco est uitis, de palmite gemma mouetur: 
      nam procul a Getico litore uitis abest; 
 quoque loco est arbor, turgescit in arbore ramus: 
      nam procul a Geticis finibus arbor abest. 
 Otia nunc istic, iunctisque ex ordine ludis 
      cedunt uerbosi garrula bella fori.
 usus equi nunc est, leuibus nunc luditur armis, 
      nunc pila, nunc celeri uoluitur orbe trochus; 
 nunc ubi perfusa est oleo labente iuuentus, 
      defessos artus Virgine tingit aqua.
 Scaena uiget studiisque fauor distantibus ardet, 
      proque tribus resonant terna theatra foris. 
 O quantum et quotiens non est numerare, beatum, 
      non interdicta cui licet urbe frui! 
 At mihi sentitur nix uerno sole soluta, 
      quaeque lacu durae non fodiantur aquae: 
 nec mare concrescit glacie, nec, ut ante, per Histrum 
      stridula Sauromates plaustra bubulcus agit. 
 Incipient aliquae tamen huc adnare carinae, 
      hospitaque in Ponti litore puppis erit. 
 Sedulus occurram nautae, dictaque salute, 
      quid ueniat, quaeram, quisue quibusue locis. 
 Ille quidem mirum ni de regione propinqua 
      non nisi uicinas tutus ararit aquas. 
 Rarus ab Italia tantum mare nauita transit, 
      litora rarus in haec portubus orba uenit. 
 Siue tamen Graeca scierit, siue ille Latina 
      uoce loqui (certe gratior huius erit; 
 fas quoque ab ore freti longaeque Propontidos undis 
      huc aliquem certo uela dedisse Noto), 
 quisquis is est, memori rumorem uoce referre 
      et fieri famae parsque gradusque potest. 
 Is, precor, auditos possit narrare triumphos 
      Caesaris et Latio reddita uota Ioui, 
 teque, rebellatrix, tandem, Germania, magni 
      triste caput pedibus supposuisse ducis. 
 Haec mihi qui referet, quae non uidisse dolebo, 
      ille meae domui protinus hospes erit. 
 Ei mihi, iamne domus Scythico Nasonis in orbe est? 
      Iamque suum mihi dat pro Lare poena locum? 
 di facite ut caesar non hic penetrale domumque, 
      hospitium poenae sed uelit esse meae.