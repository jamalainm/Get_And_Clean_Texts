Saepe in cunctos pariter senatores ut Seiani clientis, ut
matris ac fratrum suorum delatores, invectus est prolatis libellis, quos
crematos simulaverat, defensaque Tiberi saevitia quasi necessaria, cum
tot criminantibus credendum esset. Equestrem ordinem ut scaenae
harenaeque devotum assidue proscidit. Infensus turbae faventi adversus
studium suum exclamavit: "Utinam p. R. unam cervicem haberet!" Cumque
Tetrinius latro postularetur, et qui postularent, Tetrinios esse ait.
Retiari tunicati quinque numero gregatim dimicantes sine certamine ullo
totidem secutoribus succubuerant; cum occidi iuberentur, unus resumpta
fuscina omnes victores interemit: hanc ut crudelissimam caedem et
deflevit edicto et eos, qui spectare sustinuissent, execratus est.