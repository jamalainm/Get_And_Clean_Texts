Paulatim et ipsa utilis honestaque apparuit, multique earn et praesidii
causa et gloriae appetiverunt. Cicero ad praeturam usque etiam Graece declamitavit,
Latine vero senior quoque et quidem cum consulibus Hirtio et Pansa, quos
 discipulos et grandis praetextatos  vocabat. CN. Pompeium quidam
historici tradiderunt sub ipsum civile bellum, quo facilius C. Curioni
promptissimo iuveni, causam Caesaris defendenti, contradiceret, repetisse
declamandi consnetudinem; M. Antonium, item Augustum ne Mutinensi quidem
bello omisisse. Nero Caesar primo imperii anno, publice quoque bis antea,
declamavit. Plerique autem oratorum etiam declamationes ediderunt. Quare
magno studio hominibus iniecto, magna etiam professorum ac doctorum profluxit
copia, adeoque floruit, ut nonnulli ex infima fortuna in ordinem senatorium
atque ad summos honores processerint.