Haec ubi dicta dedit Phoebi longaeva sacerdos, 
'sed iam age, carpe viam et susceptum perfice munus; 
acceleremus' ait; 'Cyclopum educta caminis                630 
moenia conspicio atque adverso fornice portas, 
haec ubi nos praecepta iubent deponere dona.' 
dixerat et pariter gressi per opaca viarum 
corripiunt spatium medium foribusque propinquant. 
occupat Aeneas aditum corpusque recenti                635 
spargit aqua ramumque adverso in limine figit.