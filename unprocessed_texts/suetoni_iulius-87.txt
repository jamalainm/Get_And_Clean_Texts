[ 78 ] Verum praecipuam et exitiabilem sibi invidiam
hinc maxime movit. Adeuntis se cum plurimis honorificentissimisque
decretis universos patres conscriptos sedens pro aede Veneris Genetricis
excepit. Quidam putant retentum a Cornelio Balbo, cum conaretur
assurgere; alii, ne conatum quidem omnino, sed etiam admonentem Gaium
Trebatium ut assurgeret minus familiari vultu respexisse. Idque factum
eius tanto intolerabilius est visum, quod ipse triumphanti et subsellia
tribunicia praetervehenti sibi unum e collegio Pontium Aquilam non
assurrexisse adeo indignatus sit, ut proclamaverit: 'repete ergo a me
Aquila rem publicam tribunus!' et nec destiterit per continuos dies
quicquam cuiquam nisi sub exceptione polliceri: 'si tamen per Pontium
Aquilam licuerit.'