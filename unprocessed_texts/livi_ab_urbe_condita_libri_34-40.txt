[ 40 ]  Quinctius plus ex timore hostium quam ex re ipsa spei nactus per triduum
insequens territauit eos nunc proeliis lacessendo, nunc operibus,
intersaepiendoque quaedam ne exitus ad fugam esset. his comminationibus
compulsus tyrannus Pythagoran rursus oratorem misit; quem Quinctius
primo aspernatus excedere castris iussit, dein suppliciter orantem
aduolutumque genibus tandem audiuit. prima oratio fuit omnia permittentis
arbitrio Romanorum; dein cum ea uelut uana et sine effectu nihil proficeret,
eo deducta est res ut iis condicionibus quae ex scripto paucis ante diebus editae
erant indutiae fierent, pecuniaque et obsides accepti. dum oppugnatur
tyrannus, Argiui nuntiis aliis [prope] super alios adferentibus tantum non
iam captam Lacedaemonem esse erecti et ipsi, simul eo quod Pythagoras cum
parte ualidissima praesidii excesserat, contempta paucitate eorum qui in arce
erant, duce Archippo quodam praesidium expulerunt; Timocratem
Pellenensem, quia clementer praefuerat, uiuum fide data emiserunt. huic
laetitiae Quinctius superuenit pace data tyranno dimissisque ab Lacedaemone
Eumene et Rhodiis et L. Quinctio fratre ad classem.