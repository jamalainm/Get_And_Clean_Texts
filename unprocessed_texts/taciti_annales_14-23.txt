[ 23 ]  At Corbulo post deleta Artaxata utendum recenti terrore ratus ad
occupanda Tigranocerta, quibus excisis metum hostium intenderet vel, si pepercisset,
clementiae famam adipisceretur, illuc pergit, non infenso exercitu, ne spem veniae
auferret, neque tamen remissa cura, gnarus facilem mutatu gentem, ut segnem ad
pericula, ita infidam ad occasiones. barbari, pro ingenio quisque, alii preces offerre,
quidam deserere vicos in avia digredi; ac fuere qui se speluncis et carissima secum
abderent. igitur dux Romanus diversis artibus, misericordia adversum supplices,
celeritate adversus profugos, immitis iis, qui latebras insederant, ora et exitus specuum
sarmentis virgultisque completos igni exurit.  atque illum fines suos praegredientem
incursavere Mardi, latrociniis exerciti contraque inrumpentem montibus defensi;
quos Corbulo immissis Hiberis vastavit hostilemque audaciam externo sanguine ultus
est.