XXXII.  1 Docet Dexippus nec Herodianus tacet omnesque,
qui talia legenda posteris tradiderunt, Titum, tribunum Maurorum, qui a
Maximino inter privatos relictus fuerat, timore violentae mortis, ut illi
dicunt, invitum vero et a militibis coactum, ut plerique adserunt,
imperasse atque hunc intra paucos dies post vindicatam defectionem, quam
consularis vir Magnus Maximino paraverat, a suis militibus interemptum;
imperasse autem dicitur mensibus sex.  2 Fuit hic vir de primis erga rem
p. domi forisque laudabilis, sed in imperio parum felix.  3 Alii dicunt ab
Armeniis sagittariis, quos Maximinus ut Alexandrinos et oderat et
offenderat, principem factum.  4 Nec mireris tantam esse varietatem de
homine, cuius vix nomen agnoscitur.  5 Huius uxor Calpurnia fuit, sancta
et venerabilis femina de genere Caesoninorum, id est Pisonum, quam maiores
nostri univiriam sacerdotem inter sacratissimas feminas adorarunt, cuius
statuam in templo Veneris adhuc vidimus acrolitham sed auratam.  6 Haec
uniones Cleopatranos habuisse perhibetur, haec lancem centum librarum
argenti, cuius plerique poetae meminerunt, in qua maiorum eius expressa
ostenderetur historia.  7 Longius mihi videor processisse quam res
postulabat.  Sed quid faciam?  Scientia naturae facilitate verbosa est. 
8 Quare ad Censorinum revertar, hominem nobilem sed qui non tam bono quam
malo rei p. septem diebus dicitur imperasse.