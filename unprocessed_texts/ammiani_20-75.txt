30  Et quoniam indicium est permutationis aurae
(ut diximus), a sudo aere nubium concitans globos, aut contra ex
concreto mutans in serenam laetitiam caelum, ideo apud poetas legimus
saepe, Irim de caelo tunc mitti, cum praesentium rerum verti necesse sit
status. Suppetunt aliae multae opiniones et variae, quas dinumerare nunc
est supervacuum, narratione redire unde digressa est festinante.