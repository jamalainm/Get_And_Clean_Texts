V.  1  Numquid potes inuenire urbem miseriorem quam Atheniensium fuit, cum
illam triginta tyranni diuellerent? Mille trecentos ciues, optimum quemque,
occiderant, nec finem ideo faciebant, sed irritabat se ipsa saeuitia. In qua ciuitate
erat Areos pagos, religiosissimum iudicium, in qua senatus populusque senatui
similis, coibat cotidie carnificum triste collegium et infelix curia tyrannis
augusta. Poteratne illa ciuitas conquiescere, in qua tot tyranni erant quot satellites
essent? Ne spes quidem ulla recipiendae libertatis animis poterat offerri, nec ulli
remedio locus apparebat contra tantam uim malorum: unde enim miserae ciuitati
tot Harmodios?  2  Socrates tamen in medio erat, et lugentes patres consolabatur,
et desperantes de re publica exhortabatur, et diuitibus opes suas metuentibus
exprobrabat seram periculosae auaritiae paenitentiam, et imitari uolentibus
magnum circumferebat exemplar, cum inter triginta dominos liber incederet.  3  Hunc tamen Athenae ipsae in carcere occiderunt, et qui tuto insultauerat agmini
tyrannorum, eius libertatem libertas non tulit: ut scias et in afflicta re publica esse
occasionem sapienti uiro ad se proferendum, et in florenti ae beata petulantium,
inuidiam, mille alia inertia uitia regnare.  4  Vtcumque ergo se res publica dabit,
utcumque fortuna permittet, ita aut explicabimus nos aut contrahemus, utique
mouebimus nec alligati metu torpebimus. Immo ille uir fuerit, qui, periculis
undique imminentibus, armis circa et catenis frementibus, non alliserit uirtutem
nec absconderit: non est enim seruare se obruere.  5  Vt opinor, Curius Dentatus
aiebat malle esse se mortuum quam uiuere: ultimum malorum est e uiuorum
numero exire antequam moriaris. Sed faciendum erit, si in rei publicae tempus
minus tractabile incideris, ut plus otio ac litteris uindices, nec aliter quam in
periculosa nauigatione subinde portum petas, nec exspectes donec res te
dimittant, sed ab illis te ipse diiungas.