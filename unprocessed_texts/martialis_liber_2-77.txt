Verbera securi solitus leo ferre magistri  
     insertamque pati blandus in ora manum  
dedidicit pacem subito feritate reuersa, 
     quanta nec in Libycis debuit esse iugis. 
Nam duo de tenera puerilia corpora turba,               5 
     sanguineam rastris quae renouabat humum, 
saeuos et infelix furiali dente peremit: 
     Martia non uidit maius harena nefas. 
Exclamare libet: 'Crudelis, perfide, praedo, 
     a nostra pueris parcere disce lupa!'               10