[3,2] Democritus quoque, subtilissimus 
antiquorum omnium, suspicari se ait plures stellas esse 
quae currant, sed nec numerum illarum posuit nec nomina, 
nondum comprehensis quinque siderum cursibus. Eudoxus 
primus ab Aegypto hos motus in Graeciam transtulit; hic tamen 
de cometis nihil dicit: ex quo apparet ne apud Aegyptios quidem, 
quibus maior caeli cura fuit, hanc partem elaboratam.