[ 17 ]  Ducum inter se brevis sermo secutus est, hoc
conquerente inritum laborem, potuisse bellum fuga Parthorum finiri;
ille integra utrique cuncta respondit: converterent aquilas et iuncti
invaderent Armeniam abscessu Vologaesis infirmatam. non ea
imperatoris habere mandata Corbulo: periculo legionum commotum e
provincia egressum; quando in incerto habeantur Parthorum conatus,
Syriam repetiturum. sic quoque optimam fortunam orandam, ut pedes
confectus spatiis itinerum alacrem et facilitate camporum praevenientem
equitem adsequeretur. exim Paetus per Cappadociam hibernavit. at
Vologaesi ad Corbulonem missi nuntii, detraheret castella trans
Euphraten amnemque, ut olim, medium faceret; ille Armeniam quoque
diversis praesidiis vacuam fieri expostulabat. et postremo concessit rex;
dirutaque quae Euphraten ultra communiverat Corbulo, et Armenii sine
arbitro relicti sunt.