Lydia, dic, per omnis 
te deos oro, Sybarin cur properes amando 
     perdere, cur apricum 
oderit Campum, patiens pulveris atque solis, 
     cur neque militaris                5 
inter aequalis equitet, Gallica nec lupatis 
     temperet ora frenis. 
Cur timet flavum Tiberim tangere? Cur olivum 
     sanguine viperino 
cautius vitat neque iam livida gestat armis                10 
     bracchia, saepe disco 
saepe trans finem iaculo nobilis expedito? 
     quid latet, ut marinae 
filium dicunt Thetidis sub lacrimosa Troia 
     funera, ne virilis                15 
cultus in caedem et Lycias proriperet catervas?